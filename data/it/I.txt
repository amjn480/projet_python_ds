"i o i \u00e8 la nona lettera dell'alfabeto italiano e latino. nella sua forma maiuscola, il simbolo pu\u00f2 anche rappresentare la lettera iota dell'alfabeto greco o la vocale quasi anteriore quasi chiusa non arrotondata nell'alfabeto fonetico internazionale. nella sua forma minuscola, il simbolo pu\u00f2 anche rappresentare la vocale anteriore chiusa non arrotondata.\n\n\n== storia ==\nnelle lingue semitiche, la lettera jodh rappresentava probabilmente un braccio e una mano, derivando dal geroglifico con suono [\u0295]. il semitico per\u00f2 conserv\u00f2 solo un suono semi-consonantico [j] (come nella parola aia), dal momento che la parola che significava \"braccio\" iniziava probabilmente con questo suono. la lettera poteva tuttavia conservare il suono vocalico [i] nella pronuncia delle parole straniere.\nil greco deriv\u00f2 da questa lettera la iota, una vocale breve. essa pass\u00f2 poi senza mutare forma all'alfabeto etrusco e infine a quello latino. furono gli amanuensi del medioevo ad aggiungere un punto sopra la i, per distinguerla dalla u, dalla m e dalla n simili nella scrittura gotica. da essa si evolve poi la j in alcune lingue per indicare la semi-consonante, ma le due lettere si differenziarono nettamente solo a partire dal xvi secolo.\n\n\n== lettera i nell'ortografia italiana ==\nnell'ortografia italiana la lettera i ha un ruolo particolare per la sua poliedricit\u00e0, avendo diverse funzioni fonologiche e grafiche.\ncomplessivamente si possono identificare quattro tipi di i nell'uso complessivo che l'ortografia italiana fa di tale lettera: una i vocalica, una semiconsonantica, una diacritica e, ancora, una di natura meramente \"ortografica\". tale classificazione per quanto oggettiva \u00e8 del tutto priva di qualsiasi carattere funzionale o ufficiale (generalmente non \u00e8 accennata nelle grammatiche), ma viene qui usata per spiegare meglio la complessit\u00e0 del fenomeno.\nla i \u00e8 vocalica quando rappresenta il fonema vocalico /i/. ci\u00f2 avviene sempre quando \u00e8 sede dell'accento di parola. quando non \u00e8 sede di accento, i \u00e8 vocalica quando rappresenta un nucleo di sillaba, e cio\u00e8 pi\u00f9 comunemente quando \u00e8 interposta tra due consonanti o precede una vocale di un'altra sillaba (vi-\u00e0-le) o, in principio di parola, quando precede una consonante o una vocale di un'altra sillaba (i-o); conserva questo valore quando, in presenza di altri segni vocalici, forma la coda di un dittongo discendente (ai, ei, oi, ui), anche se in questo caso sarebbe pi\u00f9 corretto definirla semivocale.\nla i \u00e8 semiconsonantica quando rappresenta il fonema semiconsonantico /j/, ovvero tutte quelle volte in cui la i \u00e8 primo elemento di un dittongo e trittongo che non rientrano nei casi di sopra, o quando \u00e8 tra due vocali. in passato, fino alla prima met\u00e0 del xx secolo, era sentita la necessit\u00e0, o il vezzo, di distinguere questi due statuti fonetici anche graficamente, scrivendo quest'ultimo con la lettera j, ma limitata ai casi in cui la semiconsonante fosse in principio di parola (\"jonio\"), intervocalica (\"notajo\") o come terminazione del plurale dei nomi in -io atono (\"varj\"), ma mai in altri contesti (*\"bjanco\"). caratteristica di i semiconsonantica \u00e8 l'influenza esercitata sull'elisione: l'elisione degli articoli lo, la e gli (e delle rispettive preposizioni articolate) avviene molto raramente davanti a parole inizianti per i semiconsonantica, preferendosi optare per le forme intere (lo iato; la iolanda) mentre \u00e8 molto comune, e in alcuni casi obbligatoria, davanti a i vocalica (l'indice).\nla i ha valore diacritico quando non rappresenta alcun fonema ma determina, da sola o in unione ad un altro segno grafico immediatamente precedente, il valore fonetico di una lettera precedente, che da sola sarebbe differente. nel primo caso la i diacritica forma un digramma (ci; gi) e nel secondo, un trigramma (sci e gli). tutti questi composti possono precedere tutte le quattro le restanti vocali, ma quando i primi tre precedono e, il valore diacritico della i viene meno: in questi casi infatti e oltre a conservare il suo valore fonologico assume anche lo stesso valore diacritico di i, per cui ce, ge e sce hanno lo stesso identico suono di cie (/\u02a7e/), gie (/\u02a4e/) e scie (/\u0283e/), e la i risulta quindi superflua, cio\u00e8 puramente ortografica.\npossiamo considerare ortografica, cio\u00e8 occorrente dal punto di vista meramente ortografico, quella i che non ha funzione fonologica n\u00e9 diacritica, ma comunque richiesta dall'ortografia in quanto motivata da pi\u00f9 profonde ragioni d'ordine storico, etimologico (sufficiente, per influenza culturale del modello latino) o grammaticale (per esempio nella voce verbale sogniamo i \u00e8 parte della desinenza -iamo) o, ancora, per semplice convenzione (cielo, per distinguerlo da celo, voce verbale).\n\n\n== note ==\n\n\n== voci correlate ==\ni eufonica\nalfabeto\n\n\n== altri progetti ==\n\n wikiquote contiene citazioni di o su i\n wikizionario contiene il lemma di dizionario \u00abi\u00bb\n wikimedia commons contiene immagini o altri file su i\n\n\n== collegamenti esterni ==\n\n i, su treccani.it \u2013 enciclopedie on line, istituto dell'enciclopedia italiana. \n i, i, su vocabolario treccani, istituto dell'enciclopedia italiana. \n(en) i, su enciclopedia britannica, encyclop\u00e6dia britannica, inc. \n i, in enciclopedia dantesca, istituto dell'enciclopedia italiana, 1970."