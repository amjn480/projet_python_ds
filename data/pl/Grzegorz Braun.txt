Grzegorz Michał Braun (ur. 11 marca 1967 w Toruniu) – polski polityk skrajnie prawicowy, reżyser, scenarzysta, nauczyciel akademicki i publicysta oraz monarchista. Kandydat na urząd Prezydenta RP w wyborach w 2015, poseł na Sejm IX i X kadencji, prezes partii politycznej Konfederacja Korony Polskiej i jeden z liderów federacyjnej partii Konfederacja Wolność i Niepodległość.


== Życiorys ==
W 1990 roku ukończył studia polonistyczne na Uniwersytecie Wrocławskim. Podjął pracę na tej uczelni i do 2007 prowadził tam zajęcia z dziennikarstwa. W 1993 ukończył studia podyplomowe na Wydziale Radia i Telewizji Uniwersytetu Śląskiego.
W latach 1990–1994 był publicystą i członkiem redakcji kwartalnika „Fronda”. Później zaś pracował m.in. dla Radia Wrocław. Jako reżyser filmowy ma w dorobku ponad 20 tytułów, wśród nich m.in. stworzony w 2005 film dokumentalny pt. Plusy dodatnie, plusy ujemne o kontaktach Lecha Wałęsy z SB. Jest także współtwórcą telewizyjnych cyklów Stół z powyłamywanymi nogami oraz Errata do biografii, ujawniającego agenturalne wątki w życiorysach znanych Polaków. Został publicystą m.in. w miesięczniku „Opcja na Prawo” oraz w dwumiesięczniku „Magna Polonia”.


=== Działalność polityczna ===
Od 1987 współorganizował akcje Pomarańczowej Alternatywy. W związku ze swoją działalnością opozycyjną był rozpracowywany przez Służbę Bezpieczeństwa. W 1988 i 1989 był uczestnikiem i jednym z organizatorów strajków studenckich na Uniwersytecie Wrocławskim. Działał też w ruchu Solidarność Polsko-Czesko-Słowacka.
W wyborach parlamentarnych w 2007 został ogłoszony jako kandydat Unii Polityki Realnej do Senatu, jednak nie zebrał wymaganej do startu liczby podpisów.
W wyborach prezydenckich w 2010 znalazł się w komitecie poparcia Jarosława Kaczyńskiego. W wyborach samorządowych w tym samym roku bez powodzenia kandydował do rady miasta Wrocławia z listy komitetu Polski Wrocław.
24 stycznia 2015 ogłosił decyzję o kandydowaniu na urząd Prezydenta Rzeczypospolitej Polskiej w wyborach w 2015. W przeprowadzonych 10 maja wyborach zajął 8. miejsce spośród 11 kandydatów, zdobywając 124 132 głosy (0,83% głosów ważnych). Zapowiedział oddanie głosu w II turze na Andrzeja Dudę. Na wybory parlamentarne w tym samym roku powołał KWW Grzegorza Brauna „Szczęść Boże!”, który wystartował w części okręgów do Sejmu i wystawił jednego kandydata do Senatu. Sam Grzegorz Braun nie kandydował.
Po wyborach prezydenckich w 2015 wystąpił z inicjatywą o nazwie „Pobudka”, stawiając za cel realizację programu pracy organicznej na rzecz wolności, bezpieczeństwa, oraz emancypacji duchowej, intelektualnej i materialnej Polaków. Hasłem „Pobudki” jest „Kościół – Szkoła – Strzelnica – Mennica”. Jest także członkiem rad nadzorczych fundacji Osuchowa i „Ojczyzna, Rodzina, Własność”.
25 stycznia 2019 ogłosił swój start w przedterminowych wyborach prezydenta Gdańska. W głosowaniu 3 marca uzyskał 11,86% głosów, zajmując 2. miejsce spośród 3 kandydatów.
7 stycznia 2019 przystąpił wraz z Pobudką do powołanej na wybory do Parlamentu Europejskiego w tym samym roku koalicji, która przyjęła potem nazwę Konfederacja KORWiN Braun Liroy Narodowcy. Startował z jej listy w okręgu podkarpackim, zdobywając 33 072 głosy, jednak komitet nie przekroczył progu wyborczego.
W czerwcu 2019 roku zapowiedział powołanie własnej partii Konfederacja Korony Polskiej, która stała się członem zarejestrowanej w następnym miesiącu federacyjnej partii Konfederacja Wolność i Niepodległość (KKP zarejestrowano w styczniu 2020). W wyborach parlamentarnych w 2019 otwierał listę Konfederacji WiN w okręgu rzeszowskim, zdobywając 31 148 głosów i uzyskując mandat posła na Sejm RP IX kadencji. Zasiadł w jednolitym kole poselskim tej formacji. Brał udział w zorganizowanych przez nią prawyborach mających wyłonić kandydata w wyborach prezydenckich w 2020, przegrywając w ostatecznej rozgrywce z Krzysztofem Bosakiem z Ruchu Narodowego.
W 2021 roku ogłosił swoją kandydaturę w przedterminowych wyborach na urząd prezydenta Rzeszowa. W wyborach, które odbyły się 13 czerwca 2021 r., zajął czwarte miejsce, uzyskując 9,1% głosów.
W wyborach w 2023 z powodzeniem ubiegał się o poselską reelekcję, zdobywając 26 895 głosów.


== Poglądy polityczne ==
Grzegorz Braun twierdzi iż popiera w całości tradycyjną naukę Kościoła katolickiego w sprawach moralnych. Jest zwolennikiem całkowitego zakazu aborcji oraz zapłodnienia in vitro, które określa mianem „niegodziwej procedury”. Opowiada się za karą śmierci (dla „morderców, zdrajców stanu, szpiegów i dezerterów”). Jest monarchistą i krytykiem demokracji. Popiera pomysł formalnej intronizacji Jezusa Chrystusa na króla Polski. Przy wielu okazjach opowiadał się za wolnością obyczajową obywatela i między innym aktów homoseksualnych, jednak w marcu 2019 oficjalnie opowiedział się za ich karaniem. Opowiadał się również przeciwko projektowi nowelizacji ustawy o ochronie zwierząt zwanej potocznie „Piątka dla zwierząt”.
Współpracuje z Organizacją Monarchistów Polskich, dla której wygłaszał prelekcje ideowe podczas spotkań w Warszawie i Wrocławiu. Jest przeciwnikiem Unii Europejskiej, którą określa „eurokołchozem”. Wypowiada się również jako teoretyk, jego zdaniem pożądanych, zmian ustrojowych w Polsce oraz ewolucji od demokracji do monarchii.
Mówi o sobie, że jest daleki od anarchizmu oraz że jest państwowcem, przy czym jest przeciwnikiem biurokratyzmu. Jego zdaniem narody cywilizowane to te, które „potrafią z jednej strony realizować interesy narodowe, mając na uwadze dobro wspólne, a z drugiej strony potrafią szanować jednostkę”. Rasizm i szowinizm, które jego zdaniem wynikają z oderwania od źródeł cywilizacji łacińskiej nazywa „odchyłem” oraz „przejawem myślenia plemiennego”. Takie postawy są jego zdaniem „dzikie” i „niecywilizowane”. W kwestiach gospodarczych odnosi się do zasady pomocniczości. Nie jest więc za tym, żeby państwo zajmowało się gospodarką „poza zapewnianiem równości dostępu do rynku”. Wyjątki przewiduje jednak też „w tych sferach gospodarki, w których waży się kwestia bezpieczeństwa państwa” (np. zbrojeniowego, energetycznego, surowcowego czy klimatycznego). Jego zdaniem państwo istnieje również w celu dopilnowania, aby „nie padali Polacy ofiarą zmów kartelowych”.
Podzielał teorie spiskowe, że pandemia COVID-19 nie istnieje i jest tylko wymysłem mediów mainstreamowych i polityków, promował książkę „Fałszywa Pandemia. Krytyka naukowców i lekarzy” wydaną przez jego fundacje „Osuchowa”. Wielokrotnie uczestniczył i przemawiał podczas protestów przeciwko obostrzeniom wprowadzonym przez rząd Zjednoczonej Prawicy, interweniował w obronie przedsiębiorców, którzy, wbrew zakazom, otwierali swoje lokale podczas pandemii. Konsekwentnie odmawiał zakrywania ust i nosa, co doprowadziło do konfliktów m.in. z marszałkami Sejmu prowadzącymi obrady.
W czerwcu 2022 był (obok Mirosława Piotrowskiego i Włodzimierza Korab-Karpowicza) jednym z sygnatariuszy Apelu o pokój w Europie Środkowej ogłoszonego podczas marszu „Dmowski na zamek”, zorganizowanego przez Olszańskiego. Jego autorzy, odnosząc się do trwającej wówczas inwazji Rosji na Ukrainę, stwierdzili, że przyczynami tej wojny były „strach Rosji przed rozszerzeniem się NATO oraz strach państw sąsiednich przed potęgą Rosji”, a także „wprowadzenie zmian w ustawie językowej na Ukrainie, dyskryminujących językową mniejszość rosyjską”. Oświadczenie to zostało uznane za proputinowskie m.in. przez portale Niezalezna.pl oraz OKO.press.


== Wyniki wyborcze ==


== Kontrowersje ==
We wrześniu 2012 roku Prokuratura Rejonowa Warszawa-Wola podjęła decyzję o przedstawieniu reżyserowi zarzutów mających związek z incydentem na Cmentarzu Powązkowskim w Warszawie podczas ekshumacji jednej z ofiar katastrofy smoleńskiej. Zarzut naruszenia nietykalności cielesnej policjanta, wdarcia się na teren cmentarza i nieopuszczenie go pomimo żądania, został przedstawiony 3 stycznia 2013.
Prawomocnym wyrokiem sądowym z lutego 2015 został skazany na karę grzywny za atak na policjanta, wyłamanie mu kciuka, a także znieważenie go przez wyzwanie funkcjonariusza od „bandytów”, co miało miejsce w 2008 we Wrocławiu, gdy brał udział w pikiecie narodowo-radykalnej i nacjonalistycznej partii politycznej Narodowe Odrodzenie Polski.
Co roku w Uroczystość Trójcy Przenajświętszej, czyli w niedzielę poprzedzającą Uroczystość Bożego Ciała, uczestniczy w warszawskiej manifestacji wiary i modlitwy organizowanej przez Rycerstwo Chrystusa Króla pod wodzą ks. Piotra Natanka, który w 2011 otrzymał od kardynała Stanisława Dziwisza karę suspensy.
Grzegorz Braun znany jest z ostrej krytyki protestantyzmu, a przede wszystkim Marcina Lutra. W 2018 na terenie pustelni ks. Piotra Natanka w Grzechyni wziął udział w dyskusji o protestantyzmie, reformacji i filmie reżysera zatytułowanym Luter i rewolucja protestancka, wraz z duchownym i Agnieszką Jezierską – rzekomą mistyczką, która ma otrzymywać objawienia od Matki Bożej i Jezusa. Podczas spotkania prelegenci wypowiadali się przeciw dialogowi ekumenicznemu, podważając zasadność soboru watykańskiego II oraz inne deklaracje i porozumienia zawarte między kościołem rzymskokatolickim i niektórymi wspólnotami protestanckimi.
Środowiska liberalne i lewicowe wielokrotnie krytykowały Grzegorza Brauna za wypowiedzi na temat Żydów i judaizmu, zarzucając mu antysemityzm. Powieść Olgi Tokarczuk „Księgi Jakubowe” uznał za „antypolską, antykatolicką fantasmagorię”, w której Tokarczuk „dokonała pośmiertnego mordu rytualnego” na biskupie Kajetanie Sołtyku, według Brauna bohaterze narodowym. Dodatkowo Braun głosi opinie zgodne z teorią spiskową o Judeopolonii, twierdząc, że w Polsce przygotowywana jest tajna infrastruktura przeznaczona pod przenosiny władz izraelskich oraz masowe przesiedlenia Żydów z Izraela do Polski.
W czerwcu 2020 roku na posiedzeniu Sejmu zgłosił poprawkę do prezydenckiej o Polskim Bonie Turystycznym. Grzegorz Braun zgłosił poprawkę o treści „Żeby wszyscy byli zdrowi, piękni bogaci, a Pani Minister Emilewicz, aby miała własny helikopter do rozrzucania pieniędzy nad Polską na każde wezwanie”. Część mediów krytykowała poprawkę jako naruszanie powagi Sejmu.
We wrześniu 2021 roku po zakończeniu sejmowego wystąpienia publicznie zagroził Ministrowi Zdrowia Adamowi Niedzielskiemu, kierując do niego słowa „Będziesz pan wisiał”, co wywołało falę oburzenia na sali plenarnej i doprowadziło do przerwania obrad. Prezydium Sejmu wymierzyło posłowi najwyższą możliwą karę w postaci obniżenia mu uposażenia o 50% i odebranie diety poselskiej na 6 miesięcy. Jednakże już po 4 dniach od wymierzenia kary przez Prezydium Sejmu sympatycy polityka zorganizowali internetową zrzutkę, co poskutkowało szybkim zebraniem ponad 120 tysięcy złotych, które Braun przeznaczył na „działania służące gromadzeniu użytecznych procesowo dowodów przestępstw i zbrodni popełnianych w zw. z COVID-19”. W marcu 2022 wtargnął na teren Instytutu Kardiologii im. Prymasa Tysiąclecia Kardynała Stefana Wyszyńskiego i szarpał się z dyrektorem instytutu Łukaszem Szumowskim.
Po spaleniu kopii Statutu kaliskiego przez Wojciecha Olszańskiego politycy Konfederacji potępili antysemicki czyn, tymczasem Braun wziął w obronę Olszańskiego i był przeciwny wyciąganiu konsekwencji wobec organizatorów wydarzenia, motywując swoje stanowisko obroną wolności zgromadzeń i wypowiedzi oraz podważając istnienie podstawy prawnej do ich ukarania.
Po agresji Rosji na Ukrainę posłowie Konfederacji potępili akt agresji, natomiast Braun dokonał wpisu na Twitterze, w którym domagał się, aby nie otwierać terytorium RP i nie przyjmować uchodźców. We wrześniu 2022 partia Grzegorza Brauna organizowała w Warszawie marsz i pikietę pod hasłem „Stop ukrainizacji Polski”. Zapraszając na tę pikietę, Grzegorz Braun powiedział: „Stop ukrainizacji Polski. Przypomnimy słowa ambasadora Ukrainy w Niemczech o równej winie ludobójców spod znaku OUN-UPA i naszych pomordowanych Rodaków”. Akcja Brauna – choć z niewielkim społecznym oddźwiękiem – została jednak wykorzystana przez rosyjską propagandę w celu kreowania obrazu Polski, sprzeciwiającej się proukraińskiej postawie Warszawy. Tuba propagandowa Kremla – kanał Rossija 1 – obszernie relacjonowała niewielki antyukraiński marsz zorganizowany przez Grzegorza Brauna. Zajęła się tym Olga Skabiejewa, prowadząca program „60 minut”. Michał Marek twierdzi: „Kluczowe rosyjskie portale informacyjne, portale alternatywne oraz siatki kanałów Telegram równocześnie eksponowały przekaz o rzekomo masowym „buncie” Polaków względem obecności w kraju ludności ukraińskiej. 29 września 2022 roku podczas głosowania Sejmu nad potępieniem pseudoreferendów na Ukrainie, wstrzymał się od głosu. Tego samego dnia Sejm na wniosek Komendanta Głównego Policji, stosunkiem głosów 361 za, 20 przeciw i 27 wstrzymujących się, wyraził zgodę na uchylenie Grzegorzowi Braunowi immunitetu w związku z popełnionym przez niego wykroczeniem drogowym na odbywającej się rok wcześniej manifestacji. W styczniu 2023 dokonał zniszczenia choinki stanowiącej element wystroju budynku Sądu Okręgowego w Krakowie. 30 maja 2023 roku przerwał odbywający się w siedzibie Niemieckiego Instytutu Historycznego, wykład prof. Jana Grabowskiego o Holokauście. Zniszczył mikrofon i głośnik oraz obrażał profesora, nakazując mu opuszczenie kraju. Oskarżył go o „działanie na szkodę narodu polskiego”, nazywając wykład „atakiem na naszą wrażliwość historyczną” oraz uzasadniając swoją interwencję „zagrożeniem bezpieczeństwa publicznego”.
Wobec Grzegorza Brauna sejmowa Komisja Etyki Poselskiej podjęła rekordową liczbę prawomocnych uchwał, wynoszącą obecnie 16.


== Procesy sądowe ==
Jest współtwórcą telewizyjnego cyklu Errata do biografii, ujawniającego agenturalne wątki w życiorysach znanych Polaków. Program był emitowany na antenach TVP. W kwietniu 2007 ogłosił, że znany językoznawca, profesor Jan Miodek, był konfidentem SB, za co został mu wytoczony proces, który przegrał. Wrocławski Sąd Apelacyjny oddalił apelację Grzegorza Brauna, podobnie jak Sąd Najwyższy, który wyrokiem z 10 września 2009 dodatkowo nakazał Grzegorzowi Braunowi przeprosić Jana Miodka w prasie ogólnopolskiej i Radiu Wrocław. 29 maja 2010 Grzegorz Braun złożył skargę do Europejskiego Trybunału Praw Człowieka, powołując się na artykuł 10 (prawo do wolności słowa) Europejskiej Konwencji Praw Człowieka. Postępowanie rozpoczęło się 14 marca 2013 i zakończyło się w listopadzie 2014 wyrokiem Trybunału stwierdzającym, że polskie postępowania sądowe bezspornie naruszyły wolność wypowiedzi i skazującym Polskę na wypłacenie odszkodowania i zadośćuczynienia Grzegorzowi Braunowi.


== Życie prywatne ==
Syn reżysera Kazimierza Brauna i Zofii z domu Reklewskiej, wnuk Wincentego Sebastiana Reklewskiego, bratanek byłego przewodniczącego Krajowej Rady Radiofonii i Telewizji i byłego prezesa TVP Juliusza Brauna, brat aktorki Moniki Braun oraz Justyny Braun.
6 grudnia 2014 roku w kościele św. Klemensa Hofbauera w Warszawie wziął ślub w nadzwyczajnej formie rytu rzymskiego z Aleksandrą Gruziel, montażystką filmową, m.in. produkcji autorstwa męża. Mają dwoje dzieci.
Jest związany z polskim środowiskiem tradycjonalizmu katolickiego, ze wspólnotami takimi jak Instytut Dobrego Pasterza czy Bractwo Kapłańskie Świętego Piusa X.
Oprócz polskiego, w stopniu komunikatywnym posługuje się językiem czeskim i angielskim.


== Filmografia ==


== Publikacje ==
Grzegorz Braun opublikował kilkanaście książek:

2011: Towarzysz generał idzie na wojnę (Rafael, Kraków; ISBN 978-83-7569-273-0)
2014: Kto tu rządzi? (wspólnie z Janem Pińskim, Bollinari Publishing House, Warszawa; ISBN 978-83-63865-73-3)
2016: Stałe warianty gry (Prohibita, Warszawa; ISBN 978-83-61344-90-2)
2016: Rok w kondominium (Agencja SGK)
2017: Iskry Boże (Prohibita)
2017: Świat według Brauna (Stowarzyszenie Kultury Chrześcijańskiej im. Ks. Piotra Skargi, Kraków)
2018: Gietrzwałd 1877. Nieznane konteksty geopolityczne (Fundacja Osuchowa)
2018: Układy i układanki (Prohibita, Warszawa; ISBN 978-83-65546-34-0)
2018: Remanenty historyczne (Prohibita)
2019: System. Od Lenina do Putina (Fronda, Warszawa)
2020: A nie mówiłem? (IZI Books, Warszawa)
2020: Nowa Normalność (wspólnie z Tomaszem Sommerem, 3S Media, Warszawa)


== Nagrody i wyróżnienia ==
1999: Wielka ucieczka cenzora – Ogólnopolski Niezależny Przegląd Form Dokumentalnych „Nurt”, Kielce
2000: Wielka ucieczka cenzora – Nagroda Dyrektora I Programu TVP, Mały Przegląd Form Dokumentalnych, Szczecin
2008: Defilada zwycięzców – Nagroda Radia Kielce za „artyzm dźwięku w formie dokumentalnej”, Ogólnopolski Niezależny Przegląd Form Dokumentalnych „Nurt”, Kielce
2008: Oskarżenie – Nagroda Główna „Złoty Opornik” za „koncepcję artystycznego przedstawienia dramatu żołnierzy Drugiej Konspiracji i skonfrontowanie jej ze stanowiskiem oprawców”, Ogólnopolski Festiwal Filmowy „Niepokorni Niezłomni Wyklęci”, Ciechanów
2012: Eugenika – Nagroda Feniks za „ważny, choć niekiedy wstrząsający w swoim wyrazie, głos na temat ochrony godności ludzkiego życia”, Stowarzyszenie Wydawców Katolickich, Warszawa


== Przypisy ==


== Bibliografia ==
Grzegorz Braun w bazie Filmweb
Grzegorz Braun w bazie  filmpolski.pl
Grzegorz Braun w bazie IMDb (ang.)


== Linki zewnętrzne ==
Grzegorz Braun – strona prywatna