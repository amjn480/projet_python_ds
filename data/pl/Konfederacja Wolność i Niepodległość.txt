Konfederacja – koalicja o charakterze prawicowym i eurosceptycznym, zawiązana przed wyborami do Parlamentu Europejskiego w 2019 (formalnie zarejestrowana była w nich jako komitet wyborczy wyborców Konfederacja KORWiN Braun Liroy Narodowcy). Od lipca 2019 zarejestrowana jako federacyjna partia polityczna pod nazwą Konfederacja Wolność i Niepodległość.


== Historia ==


=== Działalność do wyborów parlamentarnych w 2019 ===
6 grudnia 2018 decyzję o wspólnym starcie w wyborach europejskich podjęły partie KORWiN i Ruch Narodowy. W styczniu 2019 do koalicji dołączyły organizacja Grzegorza Brauna Pobudka i stowarzyszenie (a następnie także partia) Piotra Liroya-Marca Skuteczni (przy czym Skuteczni byli w koalicji z KORWiN od wyborów samorządowych w 2018 i od listopada tegoż roku tworzyli z nią wspólne koło poselskie Wolność i Skuteczni). Start z jej listy zapowiedziała także działaczka antyaborcyjna Kaja Godek z Fundacji Życie i Rodzina.
W lutym 2019 koalicja zaczęła posługiwać się nazwą „Koalicja ProPolska”, jednak 27 lutego ogłoszono oficjalną nazwę „Konfederacja KORWiN Braun Liroy Narodowcy”. W marcu złożono wniosek o rejestrację partii o tej nazwie.
6 marca do sojuszu dołączyło nieformalne wówczas ugrupowanie Federacja dla Rzeczypospolitej. 14 marca przedstawiciele środowiska kresowego (Włodzimierz Osadczy, Andrzej Zapałowski i Lucyna Kulińska) oraz stowarzyszenie Zdrowy Rozsądek i Akademia Patriotów zapowiedzieli start z list Konfederacji w wyborach do PE. 22 marca koło poselskie Wolność i Skuteczni, wraz z przystąpieniem posłów niezrzeszonych Roberta Winnickiego (prezesa RN) i Marka Jakubiaka, przemianowało się na koło poselskie Konfederacja, a jego przewodniczącym (zastępując Piotra Liroya-Marca) został Jacek Wilk.
6 kwietnia 2019 odbyła się konwencja wyborcza Konfederacji, na której zaprezentowano ostateczny skład list wyborczych do Europarlamentu. Gościem specjalnym konwencji była działaczka społeczna i polonijna Maria Mirecka-Loryś.
10 kwietnia do koalicji przystąpiła Partia Kierowców (założona przez polityków działających także w KORWiN – jej prezesami byli kolejno Lech Kędzierski i Bartłomiej Pejo, została wyrejestrowana 19 grudnia 2022).
Komitet zarejestrował listy wyborcze we wszystkich okręgach, znaleźli się na nich obaj dotychczasowi europarlamentarzyści partii KORWiN – Robert Iwaszkiewicz i Dobromir Sośnierz.
25 kwietnia podczas konferencji prasowej posłowie Konfederacji ogłosili, że nowym przewodniczącym koła zostanie Marek Jakubiak, zastępując Jacka Wilka.
1 maja 2019 – w 15. rocznicę wejścia Polski do Unii Europejskiej – Konfederacja wraz ze stowarzyszeniem Marsz Niepodległości oraz Młodzieżą Wszechpolską zorganizowały w Warszawie eurosceptyczny Marsz Suwerenności. 11 maja 2019 przedstawiciele Konfederacji wzięli udział w zorganizowanym przez stowarzyszenie Marsz Niepodległości proteście „Stop 447” pod Kancelarią Prezesa Rady Ministrów i Ambasadą Stanów Zjednoczonych przeciwko amerykańskiej ustawie JUST, która daje amerykańskiemu Departamentowi Stanu możliwość wspierania pozarządowych organizacji zrzeszających ofiary Holocaustu w sprawach roszczeń majątkowych bez spadkobierców.
15 maja do koła poselskiego Konfederacji dołączył dotychczas niezrzeszony poseł Robert Majka.
Komitet Wyborczy Wyborców Konfederacja KORWiN Braun Liroy Narodowcy na wybory do Parlamentu Europejskiego w 2019 zarejestrował listy we wszystkich trzynastu okręgach. W wyborach do Parlamentu Europejskiego 26 maja 2019 Konfederacja uzyskała 4,55% (4. miejsce), co nie pozwoliło na osiągnięcie progu wyborczego.
7 czerwca ogłoszono połączenie Skutecznych i FdR (która ze względu na niewpisanie do rejestru partii zadeklarowała działalność jako stowarzyszenie) w partię o nazwie Federacja Jakubiak-Liroy. 17 dni później obie formacje opuściły Konfederację, ich liderzy z czasem wystąpili także z koła poselskiego (powstanie partii FJL ostatecznie nie doszło do skutku). W wyniku rozłamu 28 czerwca nowym przewodniczącym koła poselskiego został Jakub Kulesza z KORWiN. Jednocześnie działacze koalicji zapowiedzieli start jako Konfederacja w jesiennych wyborach parlamentarnych. Tego samego dnia Grzegorz Braun, pozostając ze swoim środowiskiem w Konfederacji, złożył wniosek o rejestrację partii Konfederacja Korony Polskiej (zarejestrowano ją 24 stycznia 2020).
25 lipca 2019 zarejestrowano przez sąd koalicyjną partię, ostatecznie pod nazwą „Konfederacja Wolność i Niepodległość” (z formalnym skrótem „Konfederacja Wolnościowcy i Narodowcy”). Oprócz tego, ze złożonego wcześniej wniosku Michała Wawera z RN oraz Marka Kułakowskiego i Tomasza Grabarczyka z KORWiN, 4 września zarejestrowano partię pod nazwą „Konfederacja – Koalicja Propolska” (Michał Wawer i Marek Kułakowski byli także – obok Marcina Sypniewskiego z KORWiN – wnioskodawcami rejestracji Konfederacji WiN). 9 sierpnia Konfederację opuściła Kaja Godek wraz z Fundacją Życie i Rodzina. 12 sierpnia do koła poselskiego Konfederacji dołączył Paweł Skutecki, który kilka dni wcześniej opuścił Kukiz’15 (po zawarciu koalicji przez ten ruch z PSL), natomiast opuszczenie koła ogłosił Robert Majka. Dzień później poinformowano o starcie w wyborach z list Konfederacji WiN partii Zjednoczenie Chrześcijańskich Rodzin (kierowanej przez byłego europosła Bogusława Rogalskiego, która nie weszła w skład federacyjnej partii). Tydzień później z kolei Konfederację opuściła grupa polityków, którzy odeszli z KORWiN, wiążąc się ze Skutecznymi. Na początku września ogłoszono przyłączenie się do Konfederacji środowisk rolniczych, których reprezentantami na listach zostali m.in. Wojciech Mojzesowicz (startujący z jej listy już w eurowyborach) i Krzysztof Tołwiński (już po wyborach zorganizowały się one wewnątrz Konfederacji WiN, tworząc 29 listopada Konfederację Rolniczo-Konsumencką, której prezesem został Krzysztof Tołwiński, a wiceprezesami Rafał Foryś i Wojciech Mojzesowicz). Zawarto również porozumienie z Ogólnopolskim Stowarzyszeniem Wiedzy o Szczepieniach STOP NOP, którego kandydaci (m.in. poseł Paweł Skutecki) także znaleźli się na listach wyborczych.
W wyborach komitet Konfederacji WiN został jednym z pięciu komitetów ogólnopolskich. Dzień później komitet ogłosił kandydatów na pierwszych miejscach w poszczególnych okręgach. Poza ogłoszonymi wcześniej środowiskami na listach Konfederacji znaleźli się także liderzy Ligi Narodowej, czy też nieliczni członkowie LPR, WiS i KNP. 21 września odbyła się konwencja programowa Konfederacji, na której ogłoszono jej postulaty. W wyborach, które odbyły się 13 października, partia zdobyła 6,81% głosów i wprowadziła do Sejmu 11 posłów (po pięciu przedstawicieli KORWiN i RN oraz jednego KKP). W Senacie nie uzyskała mandatów. Konfederacja ponownie powołała jednolite koło poselskie, którego przewodniczącym pozostał Jakub Kulesza.


=== 2019–2021 ===
18 listopada 2019 Konfederacja przedstawiła 9 kandydatów mających wziąć udział w zorganizowanych przez tę partię prawyborach prezydenckich. Zostali nimi Krzysztof Bosak (RN), Grzegorz Braun (KKP), Paweł Skutecki (STOP NOP, zakładający także wówczas partię Zjednoczeni – ostatecznie nie zarejestrowaną, w 2021 znalazł się w KKP), Krzysztof Tołwiński (KRK), Magdalena Ziętek-Wielomska (żona Adama Wielomskiego) oraz działacze KORWiN: Konrad Berkowicz, Artur Dziambor, Janusz Korwin-Mikke i Jacek Wilk. 18 stycznia 2020 na zjeździe elektorów kończącym prawybory, na kandydata Konfederacji wybrany został Krzysztof Bosak, zwyciężając w ostatnim głosowaniu z Grzegorzem Braunem stosunkiem głosów 163:146. Wcześniej jako ostatni kandydat KORWiN odpadł Artur Dziambor. Kandydatura Krzysztofa Bosaka została zarejestrowana przez PKW. W czerwcowych wyborach uzyskał on 6,78% głosów, zajmując 4. miejsce. Przed II turą Rada Liderów Konfederacji nie udzieliła poparcia żadnemu z kandydatów. Nie uczyniły tego także poszczególne wchodzące w jej skład partie, natomiast liderzy KRK opowiedzieli się za Rafałem Trzaskowskim z PO.
We wrześniu 2021 KRK opuściła Konfederację WiN.


=== 2022 ===
Po agresji Federacji Rosyjskiej na Ukrainę w lutym 2022 doszło do znaczących różnic zdań wewnątrz Konfederacji WiN. Ich powodem były kontrowersyjne i utożsamiane z linią propagandy prorosyjskiej wypowiedzi m.in. Grzegorza Brauna i Janusza Korwin-Mikkego. Wskutek wypowiedzi Janusza Korwin-Mikkego część działaczy KORWiN odcięła się od niego. 8 marca 2022 posłowie Artur Dziambor, Jakub Kulesza i Dobromir Sośnierz opuścili KORWiN, zapowiadając powołanie nowego ugrupowania w ramach Konfederacji WiN. 9 dni później doszło do formalnej zmiany nazwy partii Konfederacja – Koalicja Propolska, w miejsce której zarejestrowano partię Wolnościowcy. 10 maja ogłoszono, że tę nazwę partii przyjęła grupa, która opuściła KORWiN. Prezesem Wolnościowców został Artur Dziambor.
W czerwcu Andrzej Szlęzak (zasiadający okresowo w klubie Koalicji Obywatelskiej w sejmiku podkarpackim) został pierwszym radnym wojewódzkim Konfederacji, przechodząc z PSL do KORWiN. 15 listopada tego samego roku do KORWiN i Konfederacji dołączył także poseł niezrzeszony Stanisław Tyszka (który wcześniej opuścił Kukiz’15). Następnego dnia wstąpił także do koła poselskiego Konfederacji. 29 listopada tego samego roku KORWiN przemianowała się na Nową Nadzieję.
W listopadzie Sąd Partyjny Konfederacji zadecydował o usunięciu Marka Kułakowskiego (Wolnościowcy) z Rady Liderów Konfederacji pod zarzutem „zapowiedzi działań na szkodę Konfederacji”.
14 grudnia Jakub Kulesza został odwołany z funkcji przewodniczącego koła poselskiego Konfederacji, a na jego następcę został wybrany Krzysztof Bosak.


=== 2023 ===
10 lutego 2023 decyzją Sądu Partyjnego Konfederacji WiN Artur Dziambor został usunięty z jej listy członków. W następstwie tej decyzji, trzy dni później posłowie Wolnościowców ogłosili opuszczenie koła Konfederacji i utworzenie własnego koła poselskiego.
14 lutego wybrano współprzewodniczących Rady Liderów Konfederacji WiN, którymi zostali prezes NN Sławomir Mentzen (który 15 października 2022 zastąpił jako szef tej partii jej założyciela Janusza Korwin-Mikkego) i wiceprezes RN Krzysztof Bosak.
31 marca KKP zawarła porozumienie o współpracy z partią Ruch Prawdziwa Europa, która dołączyła tym samym do Konfederacji WiN. Cztery dni później została zarejestrowana powołana w 2022 przez działaczy RN ze względów techniczno-formalnych Partia Konserwatywna (Konserwatyści).
12 maja Robert Winnicki w związku ze złym stanem zdrowia podjął decyzję o rezygnacji ze stanowiska funkcji prezesa Ruchu Narodowego oraz szefa sztabu Konfederacji, a p.o. prezesa RN został Krzysztof Bosak. 21 lipca do RN i koła Konfederacji przystąpiła posłanka Anna Siarkowska, przechodząc z Suwerennej Polski i klubu PiS. 10 dni później do koła Konfederacji wrócił Dobromir Sośnierz (w związku z czym przestało istnieć koło poselskie Wolnościowców, których członkiem poseł pozostał).
W wyborach parlamentarnych Konfederacja wystawiła listy we wszystkich okręgach do Sejmu oraz w 65 ze 100 okręgów do Senatu. Oprócz członków partii reprezentowanych w Radzie Liderów ugrupowania oraz osób bezpartyjnych, członków Ruchu PE (którego prezes Mirosław Piotrowski wystartował do Senatu, a wiceprezes do Sejmu) i Dobromira Sośnierza z Wolnościowców, z ramienia Konfederacji wystartowali do Sejmu radny sejmiku podlaskiego Stanisław Derehajło z Porozumienia i prof. Michał Wojciechowski z UPR oraz do Senatu także pojedynczy działacze Prawicy Rzeczypospolitej i Samoobrony. W dwóch okręgach do Senatu w konkurencji do kandydatów Konfederacji wystartowali związani z nią kandydaci partii Zjednoczeni Ponad Podziałami. W wyborach do Sejmu Konfederacja uzyskała 7,16% głosów, otrzymując 18 mandatów. Ponownie żaden jej kandydat nie został wybrany do Senatu. Po wyborach z Rady Liderów został usunięty Janusz Korwin-Mikke, który nie uzyskał poselskiej reelekcji. Zawieszono go też w prawach członka federacyjnej partii. W nowej kadencji Sejmu przewodniczącym klubu Konfederacji został Stanisław Tyszka, a Krzysztof Bosak został wybrany na wicemarszałka izby.


== Program ==
Ugrupowania wchodzące w skład Konfederacji reprezentują poglądy należące do różnych prawicowych nurtów (głównie narodowy konserwatyzm i konserwatywny libertarianizm, także narodowy liberalizm). Według twórców koalicji ideą partii jest skupienie środowisk deklarujących poglądy wolnościowe, narodowe, konserwatywne i proobywatelskie. Spoiwem koalicji są postulaty eurosceptyczne. Przedstawiciele Konfederacji określają swe ugrupowanie „uniosceptycznym”, co ma na celu podkreślenie sceptycznego podejścia do Unii Europejskiej, a nie Europy. Opowiadają się za demontażem UE, jednocześnie chcąc pozostawienia strefy Schengen i EOG.
Podczas konwencji programowej 21 września 2019 w Warszawie Konfederacja Wolność i Niepodległość zaprezentowała program wyborczy, wypracowany przez wszystkie środowiska związane z komitetem wyborczym Konfederacji. Główne postulaty przyjęte przez formację to:

„1000+” – powszechna ulga podatkowa: redukcja PIT do 0%, dobrowolność składek ZUS oraz zniesienie akcyzy na benzynę, obcięcie wydatków (lecz bez sprecyzowania, jakich);
„Szybkie i sprawiedliwe sądy” – zbudowanie aparatu pomocniczego w sądach, ich cyfryzacja i uproszczenie procedur;
„Bon edukacyjny” i „bon kulturalny” – prywatyzacja szkolnictwa, kultury i sztuki, finansowanie ich poprzez bony, walka z „inwazją” „seksedukatorów” i „propagandystów ruchu LGBT”;
„Bezpieczeństwo narodowe” – ograniczenie przyjmowania uchodźców i imigrantów, wyjście z Unii Europejskiej, sprzeciwienie się ustawie JUST, propagacja polskiej wizji historycznej i kulturowej;
„Zdrowe życie” – ochrona środowiskowa, zakaz importu śmieci do Polski, promocja sportu, zakaz aborcji (z wyjątkami).Pozostałymi postulatami ugrupowania są:

sprzeciw wobec ustawy JUST (Justice for Uncompensated Survivors Today);
przyjęcie neutralności w konfliktach zbrojnych na Bliskim Wschodzie i zaprzestanie angażowania polskich żołnierzy;
utrzymanie waluty narodowej, tj. złotego;
likwidacja podatku dochodowego;
przywrócenie kary śmierci dla nadzwyczajnych przestępstw;
liberalizacja przepisów dot. pozwolenia na broń palną;
ograniczenie imigracji z państw pozaeuropejskich;
decentralizacja i debiurokratyzacja państwa;
wyrównanie dopłat rolniczych do reszty państw UE.W lipcu 2022 koalicja przedstawiła nowy program zawierający postulaty z zakresu polityki gospodarczej i energetycznej oraz polityki zagranicznej, bezpieczeństwa i obronności.


== Działacze ==


=== Zarząd ===
W skład zarządu wchodzi będąca organem decyzyjnym partii 10-osobowa Rada Liderów sprawująca kolegialne przywództwo, a także skarbnik i sekretarz.
Współprzewodniczący Rady Liderów:

Krzysztof Bosak (Ruch Narodowy)
Sławomir Mentzen (Nowa Nadzieja)Pozostali członkowie Rady Liderów:

Konrad Berkowicz (Nowa Nadzieja)
Grzegorz Braun (Konfederacja Korony Polskiej)
Robert Iwaszkiewicz (Nowa Nadzieja)
Bartłomiej Pejo (Nowa Nadzieja)
Włodzimierz Skalik (Konfederacja Korony Polskiej)
Krzysztof Tuduj (Ruch Narodowy)
Witold Tumanowicz (Ruch Narodowy, Partia Konserwatywna)Sekretarz:

Marcin Sypniewski (Nowa Nadzieja)Skarbnik:

Michał Wawer (Ruch Narodowy, Partia Konserwatywna)


=== Posłowie ===


==== Klub poselski w Sejmie RP X kadencji ====


==== Koło poselskie w Sejmie RP IX kadencji ====
Wcześniejsi członkowie (do 13 lutego 2023, założyli koło Wolnościowców, potem niezrzeszeni):

Artur Dziambor (Wolnościowcy)
Jakub Kulesza (Wolnościowcy)


==== Koło poselskie w Sejmie RP VIII kadencji ====
Pod koniec kadencji:

Jakub Kulesza (KORWiN) – przewodniczący
Jacek Wilk (KORWiN)
Robert Winnicki (Ruch Narodowy) – wiceprzewodniczący
Paweł Skutecki (bezpartyjny), od 12 sierpnia 2019Wcześniejsi członkowie:

Marek Jakubiak (Federacja dla Rzeczypospolitej), od 22 marca do 28 czerwca 2019, potem niezrzeszony
Piotr Liroy-Marzec (Skuteczni), od 22 marca do 28 czerwca 2019, potem koło Przywrócić Prawo
Robert Majka (bezpartyjny), od 16 maja do 3 września 2019, potem niezrzeszonyWszyscy posłowie Konfederacji na Sejm VIII kadencji zostali wybrani z list komitetu Kukiz’15.


=== Przewodniczący Koła Poselskiego ===
Jacek Wilk (KORWiN) – od 22 marca 2019 do 25 kwietnia 2019
Marek Jakubiak (Federacja dla Rzeczypospolitej) – od 25 kwietnia 2019 do 28 czerwca 2019
Jakub Kulesza (KORWiN / Wolnościowcy) – od 28 czerwca 2019 do 14 grudnia 2022
Krzysztof Bosak (Ruch Narodowy) – od 14 grudnia 2022


== Kompozycja ==


== Poparcie w wyborach ==


=== Wybory do Parlamentu Europejskiego ===


=== Wybory parlamentarne ===


=== Wybory prezydenckie ===


== Uwagi ==


== Przypisy ==


== Linki zewnętrzne ==
Oficjalna strona Konfederacji Wolność i Niepodległość. [dostęp 2023-11-14].
Klub Poselski Konfederacja na stronie Sejmu. [dostęp 2023-11-14].