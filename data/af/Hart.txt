"die hart is 'n spierorgaan wat verantwoordelik is vir die pomp van bloed deur die bloedvate deur middel van herhaalde, ritmiese sametrekings, or 'n soortgelyke struktuur in die annelied (ringwurms), weekdiere en geleedpotiges. die term kardiaal, (soos gebruik in kardiologie) beken \"van of verwant aan die hart\" en is afkomstig van die griekse woord, \u03ba\u03b1\u03c1\u03b4\u03af\u03b1 of kardia, wat \"hart\" beteken. die hart bestaan uit die kardiale spier, 'n onwillekeurige spierweefsel wat slegs in hierdie oorgaan aangetref word.die algemene mens se hart, met 'n slag van 72 slae per minuut, sal ongeveer 2,5 miljard keer klop tydens 'n leeftyd van 66 jaar.\n\n\n== vroe\u00eb ontwikkeling ==\ndie menslike embrioniese hart begin om ongeveer 21 dae n\u00e1 bevrugting te klop, of vyf weke n\u00e1 die laaste normale maandstonde, wat ook die datum is wat normaalweg gebruik word om die swangerskap te dateer. aan die begin klop die menslike hart teen 'n spoed naby aan di\u00e9 van die moeder: ongeveer 72-80 slae per minuut. die embrionale hartklop ondergaan dan 'n line\u00eare versnelling en bereik 'n hoogtepunt van 165-185 slae per minuut tydens die begin van die 7de week (9de week na die laaste maandstonde). hierdie versnelling is ongeveer 3,3 hartslae per minuut per dag, of ongeveer 10 hartslae per minuut elke drie dae: 'n toename van ongeveer 100 hartslae per minuut in die eerste maand.nadat hierdie hoogtepunt bereik is, vertraag die hart tydens die 15de week (n\u00e1 die laaste maandstonde) tot ongeveer 152 slae per minuut (\u00b125 slae per minuut). n\u00e1 die 15de week vertraag di\u00e9 vertraging verder en bereik dit 'n gemiddelde spoed van 145 (+/-25) slae per minuut n\u00e1 die volle dragtydperk.\ndaar is geen verskil tussen manlike en vroulike hartslae voor geboorte nie.\n\n\n== struktuur ==\n\n\n=== uitwendig ===\nin die menslike liggaam is die hart normaalweg effe aan die linkerkant of in die middel van die toraks (bors) gele\u00eb, met die grootste deel van die hart wat na die linkerkant l\u00ea, onder die borsbeen. daar is egter gevalle waar die hart aan die regter kant l\u00ea. die hart voel soms asof dit meer links l\u00ea as wat werklik die geval is, aangesien die linkhartvoorkamer sterker is (dit is verantwoordelik vir die bloedtoevoer na die hele liggaam. die mens se linkerlong is ook kleiner as die regterlong, omdat die hart meer ruimte opneem in die linkerkantse deel van die borskas. die hart word omhul deur 'n sakkie wat bekendstaan as die hartsak (of perikardium) en word omring deur die longe. die hartsak is 'n dubbele membraanstruktuur wat 'n sereuse (waterige) vloeistof bevat wat die wrywing tydens hartsametrekkings verminder. die holte in die borskas waar die hart gele\u00eb is word die middelvlies genoem.\ndie apeks is die stomp punt aan die onderkant van die hart wat na die linkerkant uitwyk. 'n stetoskoop kan regoor die apeks geplaas word om die aantal hartslae te tel. in normale volwassenes weeg die hart ongeveer 250-350 g en is dit ongeveer driekwart die grootte van 'n gebalde vuis. harte wat ernstig siek is kan egter tot 1 000 g weeg, as gevolg van hipertrofie. die hart bestaan uit vier kamers.\n\n\n=== inwendig ===\ndie binnekant van die hart word verdeel in vier hartkamers. die twee boonste kamers is die linker- en die regter-atrium en die groter onderste kamers is die linker- en die regter-ventrikel. bloed van oor die hele liggaam word opgevang in die boonste en die onderste holaar en na die regter-atrium gebring. die atrium trek saam en pomp hierdie bloed na die regter-ventrikel deur \u0149 klein opening in die tussenwand wat die twee kamers van mekaar skei. \ndie regter-ventrikel trek nou saam en pomp die bloed uit die hart in die longslagaar, waarlangs die bloed na die longe beweeg. die bloed in die ventrikel kan nie terugbeweeg na die atrium wanneer die ventrikel saamtrek nie, aangesien die opening tussen hulle deur 'n eenrigting-klep, die drieslippige klep, gesluit word. ook tussen die regter-ventrikel en die longslagaar is 'n klep wat voorkom dat die bloed van die longe die ventrikel binnevloei. \nhierdie klep word die halfmaanvormige klep genoem, vanwe\u00eb die drie halfmaanvormige membrane waaruit dit bestaan. die bloed van die regter-ventrikel beweeg deur die longe en keer na die linker-atrium van die hart terug. daarna word dit na die linkerventrikel gepomp. soos aan die regterkant van die hart, is daar 'n opening tussen die twee kamers wat gesluit word met \u0149 klep, die mitrale klep, wat voorkom dat die bloed terugvloei. \ndie linker-ventrikel trek saam en die bloed word deur nog \u0149 halfmaanvormige klep uit die hart in die aorta gepomp, wat na die slagare lei wat die hele liggaam bedien. die kleppe van die hart verseker dus \u0149 eenrigting-vloei van die bloed te alle tye. \n\n\n== werking ==\ndie funksie van die regterkant van die hart is om deoksigeneerde bloed (bloed sonder suurstof) vanaf die liggaam in die regterhartvoorkamer (ook genoem die regteratrium) op te neem en dit deur die regterhartkamer (ook genoem die regterpompkamer) na die longe te pomp. daar word koolstofdioksied uit die bloed uitgesit en suurstof in die bloed in opgeneem. \ndit is 'n passiewe proses wat bekend staan as diffusie. die linkerkant van die hart ontvang die geoksigeneerde bloed (die bloed met suurstof) van die longe na die linkerhartvoorkamer (ook genoem die linkeratrium). van die linkerhartvoorkamer beweeg die bloed na die linkerhartkamer en word dit van daar na die hele liggaam versprei. \naan beide kante van die hart is die onderste kamers dikker en sterker as die boonste of voorkamers. die spierwand wat die linkerhartkamer omhul is dikker as di\u00e9 van die regterhartkamer, as gevolg van die sterker krag wat dit benodig om die bloed deur die liggaamsomloop (ook genoem die groot bloedsomloop) te pomp.\nvanaf die regterhartvoorkamer vloei die bloed deur die trikuspidale klep na die regterhartkamer. hier word dit deur die pulmonale klep gepomp en vloei dit deur die longslagaar na die longe. vanaf die longe vloei die bloed terug deur die longare na die linkerhartvoorkamer. dan vloei dit deur die bikuspidale klep na die linkerhartkamer en deur die aortiese klep na die hoofslagaar (ook genoem die aorta). \ndie hoofslagaar vertak en die bloed word dan verdeel tussen die groter slagare wat die bo- en onderliggaam van bloed voorsien. die bloed vloei deur die slagare na die kleiner slagaartjies (ook genoem artiole) en dan uiteindelik na die uiters klein haarvate (ook genoem kappil\u00eare) wat elke sel voed. die bloed is teen hierdie tyd al redelik gedeoksigeneer (arm aan suurstof) en vloei dan na die venules ('n tipe van klein aar) wat later vergroei tot are. deur die are vloei die bloed na die onderste en boonste holare en uiteindelik terug na die regterhartvoorkamer waar die proses begin het.\n\n\n== kenmerke van hartspiere ==\n\n\n=== outomatisme ===\nanders as enige ander spierweefsel besit die hartspierweefsel die eienskap om outomaties saam te trek en te verslap, sonder prikkels van buite. die hartspier besit met ander woorde in ho\u00eb mate die eienskap van outomatisme.\n\n\n=== prikkelbaarheid en saamtrekbaarheid ===\nal besit die hartspier die eienskap van outomatisme, kan dit op prikkels van buite reageer. anders as byvoorbeeld die spiere in die arm wat net effens of maksimaal kan saamtrek na gelang van die sterkte van die prikkel, handhaaf die hartspier egter 'n alles-of-nikswet. dit beteken dat sodra 'n prikkel 'n bepaalde drumpelwaarde het, die hartspier hom gedra soos 'n eenheid en die hele hart saamtrek. \ngedurende die periode van sametrekking sal die hartspier op geen prikkel van buite reageer nie. die sametrekking moet eers in sy geheel verloop alvorens die hart op 'n volgende prikkel sal reageer.\n\n\n=== geleidingsvermo\u00eb ===\ndie hele hartspier besit die vermo\u00eb om prikkels teen 'n bepaalde spoed te kan gelei. die verskillende spiervesels in die hardwand is onderling met mekaar in verbinding deur middel van spierbr\u00fbe wat 'n prikkel dus in staat stel om deur die hele hartspier te versprei. hierdie struktuur staan bekend as 'n sintisium. op sommige plekker kom spesiale geleidingsweefsel egter in die hartwand voor. hierdie spesiale spiervesels is baie meer sensitief en gelei ook 'n prikkel teen 'n ho\u00ebr spoed.\ndie sino-atriale knoop (sa knoop) is 'n groep spesiaal gewysigde spierselle wat in die wand van die regteratrium naby die opening van die boonste vena cava gele\u00eb is. dit is in 'n noue verbinding met efferente senuwees wat die hart bedien. die sa knoop is die pasaange\u00ebr van die hart. die sametrekkingsgolf van elke hartklop het sy oorsprong in die sa knoop. sowel senuwee- as chemiese prikkels het 'n invloed op hierdie spesiale spierselle en die hartritme word hier bepaal na gelang van die behoeftes van die liggaam. die atrioventrikul\u00eare knoop (av knoop) is ook in die wand van die regteratrium gele\u00eb, aan die onderent van die skeidingswand tussen die twee atriums. daar bestaan geen direkte verbinding tussen die sino-atrale knoop en die atrioventrikul\u00eare knoop nie. die prikkel van die sa knoop versprei langs die hartspiervesels tot by die av knoop.\ndie spierweefsel in die wande van die atriums en die ventrikels is nie met mekaar in verbinding nie, maar word deur 'n bindweefsellaag geskei. 'n prikkel kan dus nie sonder meer van die atriums na die ventrikels versprei nie. die enigste pad waarlangs prikkels van die atriums na die ventrikels kan gaan, is langs 'n bondel spesiale spierweefsel, bekend as die bondel van his, ter ere van 'n duitse fisioloog, wilhelm his. hierdie bondel begin by die atrioventrikul\u00eare knoop en verloop in die skeidingswand (septum) tussen die twee ventrikels. \ndit verdeel in twee takke en verloop net onder die endokardium. by die punt van die hart gaan die een tak na die wand van die regterventrikel en die ander een verloop in die wand van die linkerventrikel. hierdie twee takke eindig in 'n netwerk van fyn vesels, bekend as die vesels van purkinje. laasgenoemde versprei dwarsdeur die wande van die ventrikels en gelei prikkels baie vinniger as gewonde hartspiervesels. senuwees van die simpatiese deel van die outonome senuweestelsel is met die bondel van his in verbinding.\n\n\n== hartsiklus ==\ndie hartsiklus, ook genoem die kardiale siklus, dui op die reeks veranderinge wat daar gedurende een hartklop in die hart plaasvind. die hart van 'n gesonde volwasse persoon klop gemiddeld 72 maal per minuut. elke hartklop duur dus ongeveer 0,8 s. al die veranderinge moet dus in die bestek van hierdie kort tydperk plaasvind. die sametrekking van enige deel van die hart word sistool genoem, terwyl die verslapping bekend staan as diastool.\ndie algemene diastool is wanneer sowel die atriums as die ventrikels in 'n toestand van rus verkeer. gedurende hierdie periode wat ongeveer 0,4 s duur, vloei bloed vanuit die twee vanae cavae em dier vier longare tot in die twee atriums en daarvandaan tot in die ooreenstemmende ventrikels. die atriale sistool volg op die algemene diastool. die sametrekking begin by die sino-atriale knoop en versprei waaiervormig oor die twee atriums sodat hulle feitlik gelyktydig saamtrek. \ndie openinge van die vanae cavae en die longare word toegedruk as gevolg van die sametrekking van die atriums, en die bloed wat nog in die atriums is, word in die ventrikels gedruk. die wande van die ventrikels rek effens om die ekstra bloed te kan akkommodeer. die atriale sistool duur 0,08 s. onmiddellik n\u00e1 die atriale sistool volg die ventrikul\u00eare sistool, wat ongeveer 0,3 s duur. die bondel van his speel hier 'n belangrike rol: as die prikkel toegelaat sou word om deur die wande van die atriums na die ventrikels te versprei, sou die bloed in die punt van die hart saamgedruk word. \nnou versprei die prikkel langs die bondel van his en trek die ventrikels van hul punte af saam. die trikuspidale en bikuspidale kleppe word gesluit en die bloed word uit die regterventrikel in die longslagaar en uit die linkerventrikel in die aorta gepomp. n\u00e1 die ventrikul\u00eare sistool volg die ventrikul\u00eare diastool, wat 0,025 s duur. die twee ventrikels verslap gelyktydig, die druk in hulle daal vinnig en die bloed uit die longslagaar en aorta sou na die ventrikels terugvloei as dit nie was dat die halfmaanvormige kleppe in hierdie twee groot slagare toeslaan en dit verhoed nie. die hele hart verkeer nou weer in diastool en is gereed vir die volgende siklus.\nelke ventrikel pomp ongeveer 70 cm\u00b3 bloed per slag uit. vir sy grootte is die hart 'n merkwaardige orgaan. die twee ventrikels pomp saam 5,9 dm\u00b3 bloed per minuut uit. dit bedra 'n astronomiese volume bloed in 'n leeftyd. tog rus elke atrium en elke ventrikel gedurende een siklus van 0,8 s meer as wat dit saamtrek.\n\n\n== klopgeluid ==\ndeur 'n stetoskoop op 'n persoon se bors te plaas kan mens die hartklop hoor: hierdie geluide word veroorsaak deur die sluiting van die mitrale en trikuspidale kleppe (die eerste klop) aan die begin van die saamtrekkingsfase (ook genoem die sistool) en die sluiting van die aortiese en pulmonale kleppe aan die einde van die saamtrekkingsfase (die tweede klop). \ndie laaste twee kleppe sluit nie presies gelyktydig nie en ervaarde waarnemers kan hoor dat die tweede klop uit twee komponente bestaan. wanneer die kleppe vernou is, of nie volledig sluit nie, of indien daar enige ander vloeihindernisse of abnormale openings tussen die kamers van die hart is, kan 'n suisgeluid waargeneem word as gevolg van die onstuimige vloei van die bloed.\n'n persoon se pols, of hartslag, kan aan 'n aantal slagare in die liggaam gevoel word. die bekendste is die polsslagaar, maar ander sluit in die halsslagaar, armslagaar, liesslagaar en enkelslagaar.\n\n\n== gebruik in voedsel ==\ndie harte van vee, skape, varke, hoenders en ander pluimvee word in baie lande ge\u00ebet. harte word as afvalvleis beskou, maar, omdat dit 'n spier is, proe dit soos gewone vleis.\n\n\n== as 'n simbool ==\ndie hart was histories deur sommige beskou as die setel van die siel en die orgaan wat verantwoordelik was vir menslike denke. die romeine het, byvoorbeeld, opgemerk dat die versnelling van die hartslag gewoonlik gepaard gaan met emosies soos vrees, liefde en opgewondenheid. alhoewel dit vandag bekend is dat die hart niks met emosies en die denke uit te waai het nie, gebruik die mense steeds die term \"hart\" op 'metaforiese wyse wanneer die liefde ter sake is. wanneer dit op hierdie metaforiese wyse gebruik word, word dit dikwels ge\u00efllustreer as die simbool, \u2665.\ndie asteke het ook die hart gebruik as 'n offerbewys tydens die opofferings van mense. die priester het 'n klipmes gebruik om die hart te verwyder en dit op 'n klipaltaar te plaas as 'n offer aan die gode. die grootste opoffering onder die heersing van montezuma het die verwydering van meer as 12 000 vyandige soldate ingesluit.\n\n\n== bronne ==\nkennis, 1980, isbn 0798108266, volume 4, bl. 742\nsenior biologie, du toit, van rensburg, du toit, botha, van der merwe, volschenk, van der westhuyzen, de kock, niebuhr. nasionale opvoedkundige uitgewery beperk, 1989.\n\n\n== verwysings ==\n\n\n== eksterne skakels ==\n\n wikimedia commons het meer media in die kategorie hart.\n\n wikiwoordeboek het 'n inskrywing vir hart."