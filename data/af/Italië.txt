"itali\u00eb (italiaans: italia, [i\u02c8ta\u02d0lja], ), amptelik die italiaanse republiek (repubblica italiana, [re\u02c8pubblika ita\u02c8lja\u02d0na]), is 'n land in suid-europa wat \u2013 naas die povlakte in noord-itali\u00eb \u2013 grotendeels uit die stewelvormige appenyne-skiereiland sowel as twee groot eilande in die middellandse see bestaan: sisili\u00eb (sicilia) en sardini\u00eb (sardegna). daarbenewens behoort kleiner eilande in die middellandse see soos capri en elba ook tot itali\u00eb. die land het 'n gematigde sentraal-europese klimaat in die noorde en 'n mediterreense in die suidelike landsdele.\n\naan die noordekant word dit begrens deur die alpe, en grens aan frankryk in die noordweste, switserland en oostenryk in die noorde en sloweni\u00eb in die noordooste. suid van die italiaanse vasteland is die eilandstaat malta gele\u00eb wat nie deel uitmaak van itali\u00eb nie.\ndikwels word itali\u00eb as 'n land van besondere skoonheid beskryf \u2013 met 'n veelvuldigheid aan landskapsvorme. die noorde van die land word deur die ruwe bergw\u00eareld van die alpe beslaan. die hoogste bergpieke is in die monte rosa-massief langs die grens met switserland en in die mont blanc-massief in die frans-italiaanse grensgebied gele\u00eb. net suid van die westelike alpe het gletsers diep valleie in die bergrotse gesny en 'n alpynse landskap van mere geskep wat suidwaarts tot die povallei en die pi\u00ebmont strek.\ntoskane, 'n historiese landskap in westelike sentraal-itali\u00eb, is een van die belangrikste kultuurlandskappe van europa met 'n ryk geskiedenis. as kernland van die renaissance het dit kulturele invloed ver buite itali\u00eb se grense uitgeoefen. 'n tweede groot bergreeks, die appenyne, strek vanaf die die sentraal-alpe suidwaarts. in die omgewing van rome strek dit oor byna die hele wydte van die italiaanse stewel-skiereiland. dit vernou in suid-itali\u00eb waar twee wye kusvlaktes aan weerskante van die berge gele\u00eb is \u2013 een langs die tirreense see, die ander langs die adriatiese see.\ngroot dele van die suidelike appenyne het as byna ongerepte wildernis bewaar gebly. hierdie landskap is die habitat van dierspesies wat elders in europa nog nouliks aangetref word, soos wolwe en bere. tektonies is die suidelike appenyne-bergw\u00eareld een van die mees onstabiele streke in europa met aktiewe vulkane, waaronder die majestueuse vesuvius wat 'n konstante bedreiging vir die miljoenestad napels en eilande in die golf van napels inhou. wes en suidwes van itali\u00eb is die land se twee grootste eilande gele\u00eb, sardini\u00eb en sisili\u00eb.\nvanaf die eerste 1ste eeu v.c. tot die 5de eeu was itali\u00eb in 'n enkele ryk verenig, die romeinse ryk. itali\u00eb se besonderse topografie het vervolgens oor eeue heen die politieke geskiedenis en geografie van die land bepaal. die bou van paaie is deur ontoeganklike bergterrein belemmer sodat kommunikasie, handel en ander betrekkinge tussen die verskeie landsdele dikwels tot 'n minimum beperk was. in italiaanse stede en streke is sodoende 'n sterk onafhanklike gees geskep. stadstate soos venesi\u00eb en genua het hulle liewer tot die see gewend om handel met ander mediterreense gebiede te dryf. elke streek het sy spesifieke dialek van italiaans en sy eie kookkuns ontwikkel.\nnog in 1847 was die land in politieke opsig verdeel in agt onafhanklike state en kon die oostenrykse staatsman en minister van buitelandse sake klemens von metternich sy beroemde en omstrede uitspraak doen waarvolgens itali\u00eb eintlik geen nasie was nie, maar net une expression g\u00e9ographique, 'n suiwer geografiese term, terwyl die italiaanse skrywer umberto eco in 'n onderhoud met die franse dagblad le monde taal as die band beskryf het wat die verskillende streke van itali\u00eb en hul bewoners saamsnoer.in teenstelling met lande soos byvoorbeeld frankryk, engeland en duitsland, wat reeds vroeg in hul geskiedenis as eenheidstate gevestig het, is die verskillende landsdele van itali\u00eb eers betreklik laat met die 19de eeuse risorgimento-beweging in 'n gemeenskaplike monargie verenig, wat tussen 1861 en 1946 deur die huis van savoje regeer is. vinnige industrialisering het bygedra tot die land se nuut verworwe status as een van europa se groot moondhede wat vanaf die 1880's 'n koloniale ryk in noord- en oos-afrika gevestig het.\ngroot verliese is in die eerste w\u00eareldoorlog gely waarin itali\u00eb tussen 1915 en 1918 aan die kant van die geallieerdes teen die duitse keiserryk en oostenryk-hongarye geveg het. alhoewel die staatsgebied met die insluiting van suid-tirol vergroot is, het sosiale en politieke onluste 'n klimaat geskep wat die weg gebaan het vir die magsoorname deur die fascistiese beweging onder benito mussolini in 1922.\nas bondgenoot van die spilmoondhede, die duitse ryk en japan, gedurende die tweede w\u00eareldoorlog het itali\u00eb 'n verpletterende neerlaag gely. koloniale besittings in afrika het hierna verlore gegaan, terwyl 'n klein gebied in die noordooste aan joego-slawi\u00eb afgestaan moes word. in junie 1946 is die monargiese regeringstelsel in 'n referendum verwerp en die republiek itali\u00eb geproklameer.\nitali\u00eb is 'n stigterslid van die europese unie en die navo asook 'n lidland van die verenigde nasies. dit maak deel uit van die eurosone.\n\n\n== etimologie ==\ndie oorsprong van die woord italia is onbekend, maar dit is minstens 3000 jaar oud. aanvanklik het hierdie term na 'n klein streek in die suide van itali\u00eb verwys en toe ook die suidelike apennyne en later die hele skiereiland ingesluit. taalkundiges en historici het al verskeie hipotese opgestel, waarvan een s\u00ea, dat die woord van die antike volk italiker (italus) afgelei is, op sy beurt afkomstig van vitulus, wat kalf beteken.\n\n\n== geskiedenis ==\n\n\n=== voor- en vroe\u00eb geskiedenis ===\ndie geskiedenis van itali\u00eb met 'n hominiede vestiging op die apennyne-skiereiland en die omliggende eilande is minstens 1,3 tot 1,7 miljoen jaar oud; die moderne mens het sowat 43 000 tot 45 000 jaar gelede in itali\u00eb verskyn en duisende jare lang langs die neanderdaller geleef. tot in die 6de eeu v.c. het jag, visvang en versammel die grondslag van die bestaan gevorm.\nteen 6100 v.c. het eerste groeperings van buite die skiereiland, glo van oorsese gebiede soos suid-anatoli\u00eb en die nabye ooste, landbou saamgebring en die jagter-versamelaars verdring. gedurende die 2de eeu v.c. het vir die eerste keer uit dorpies eerste stadagtige nedersettings geword en die samelewings het eerste duidelike spore van hi\u00ebrargie\u00eb getoon.\ndie uit skriftelike bronne bekende geskiedenis van itali\u00eb skop eers na die vestiging van italiese volke af. nes hulle het die etruskiese kultuur, wie se herkoms onbekend is, rondom 600 v.c. 'n bloeitydperk beleef. gedurende die 8ste eeu v.c. het die griekse kolonisasie van die suid-italiaanse vasteland en sisili\u00eb begin, en langs die weskus van di\u00e9 eiland het die fenisi\u00ebrs hulle gevestig. hierdie kolonies het later tot kartago behoort.\n\n\n=== antieke tydperk ===\nreeds voor die romeinse tydperk was itali\u00eb, veral sentraal- (etruri\u00eb) en suid-itali\u00eb (magna graecia), 'n belangrike europese kulturele sentrum. vanaf die 4de eeu v.c. het die romeinse uitbreiding begin, in 146 v.c. is beide korinthe en kartago verniel, die verowering van die mediterreense gebied, later ook dele van sentraal- en noord-europa het kulturele invloede en mense uit die hele ryk en die aangrensende gebiede na itali\u00eb gebring. die skiereiland het die sentrum van die romeinse ryk gevorm en met klein uitsonderinge tot die ontbinding van die wes-romeinse ryk in 476 gebly. daarmee het 'n verandering in die landbou-ekonomiese basis gepaard gegaan, wat aanvanklik uit boere bestaan en tot 'n stelsel van 'n wye latifundien op die grondslag van slawerny ontwikkel het. 'n digte padnetwerk het die groeiende stede met mekaar verbind, waarvolgens die ruil van goedere, maar ook die afhanklikheid van eksterne goedere, soos noord-afrikaanse koring en olyfolie, gegroei het.\nin die laat oudheid het nes slawerny en die vrye boere nuwe stelsels soos die heffing aan die grond \u2013 kolonat \u2013 verskyn, alhoewel nog rondom 500 tussen vrye en onvrye kolonen onderskei is. gedurende die 4de eeu n.c. is die christendom tot amptelike godsdiens verhef.\noor eeue heen was itali\u00eb die spilpunt van die romeinse ryk. in 41 v.c. is die italiaanse kernland, wat voorheen tot die rubicon by rimini gestrek het, met die provinsie gallia cisalpina uitgebrei. sisili\u00eb en sardini\u00eb (asook korsika) is eers later deur diocletianus se herbelyning by die moederland itali\u00eb (dioecesis italiae) bygevoeg.\n\n\n=== middeleeue ===\nna die inval van die gote en die lombarde (410 en 568) het die land in verskeie heerskappye verval. in die 8ste en 9de eeu, veral onder pepyn die korte en karel die grote, het die franke itali\u00eb oorheers, maar onder karel se opvolgers het 'n aparte koninkryk itali\u00eb begin ontwikkel. vanaf otto die grote se bewind het itali\u00eb oorwegend tot die heilige romeinse ryk behoort, terwyl die suide vir 'n lang tydperk deel van die bisantynse ryk was. in 827 het egter arabiere sisili\u00eb en dele van suid-itali\u00eb verower.\nin die 11de eeu het oor dekades heen die normanne suid-itali\u00eb verower. met die groei van beide handel en verkeer het veral die stede van noord-itali\u00eb in die 11de eeu meer en meer onafhanklik geword. die normanne en die meeste noord-italiaanse stede het tydens die investituurstryd tussen 1076 en 1122 die pous ondersteun.\nmet die ondergang van die staufer-dinastie het in 1268 hul pogings om die dalende gesag van die ryk in itali\u00eb te hernu, misluk, alhoewel hendrik vi die suid-italiaanse normandiese ryk deur huwelik bygekry het. vanaf 1268 was in suid-itali\u00eb die franse anjou-dinastie aan bewind. die noorde is deur amper selfstandige stede, wat formeel tot die heilige romeinse ryk behoort het, oorheers.\n\n\n=== renaissance ===\nin die itali\u00eb van die laat 14de eeu het die renaissance begin verskyn; die 15de en 16de eeu word as kernperiode beskou. die wesenskenmerk was die herlewing van die antieke gees en die humanisme was die oorheersende geestelike beweging. dit het met 'n herorientasie van die wetenskap van 'n teosentriese na 'n antroposentriese aanskouing gepaard gegaan.\ngedurende die 14de en 15de eeu het magte met 'n groot ekonomiese en kulturele voorsprong verskyn. van die vernaamstes was die hertogdom milaan, die republieke venesi\u00eb, genua en florence, die koninkryk napels en die pouslike staat, maar ook ferrara en mantua. hierdie stede het in wisselende koalisies politieke mag en hulpbronne van die italiaanse skiereilande onder mekaar verdeel en 'n relatief ho\u00eb vlak aan politieke vryheid gewaarborg, wat tot nuwe wetenskaplike en kulturele inspirasies gelei het. die groot fortuine, wat deur handel ontstaan het, het groot openbare en private kunsprojekte vergemaklik. daarbenewens het die ontwikkeling van die pragmatiese geletterdheid reeds in die vroe\u00eb 13de eeu 'n opswaai beleef, wat die korrespondensie van die koopmans aangespoor en die geletterdheid laat groei het, waardeur meer en meer mense geletterd geword het.\ngedurende die 15de eeu was itali\u00eb onder die mees verstedelikte gebiede in europa.\n\n\n=== moderne tyd ===\n\n\n==== 16de tot 18de eeu ====\ndie agteruitgang van itali\u00eb het onmiddellik na die ontdekking van die amerikas in 1492 begin, aangesien die handelsbedrywighede van die wes-europese lande na die oorsese kolonies verskuif het, ook weens die oorheersing van die middellandse meer deur die ottomaanse ryk. in politieke opsig het itali\u00eb onder die invloed van ander magte gekom. gedurende die 16de eeu het frankryk en spanje om die oppergesag oor die skiereiland meegeding. die slag by pavia in 1525 het tot die oorheersing van spanje gelei, wat suid-itali\u00eb en lombardye verower het. in 1797 is uit die cispadaniese republiek en die transpadaniese republiek die cisalpiniese republiek gevorm, wat in 1805 ontbind is.\nin 1796 het franse rewolusietroepe noord-itali\u00eb verower. in 1805 het napoleon bonaparte homself in milaan tot koning van itali\u00eb gekroon. na die slag van waterloo in 1815 het itali\u00eb onder die invloedsfeer van die keiserryk oostenryk en later oostenryk-hongarye geval. gedurende die langste tydperk tussen die 16de tot die vroe\u00eb 19de eeu was itali\u00eb onder die gesag van ander magte.\n\n\n==== 19de eeu ====\ndie italiaanse nasionale beweging in die 19de eeu word dikwels risorgimento (italiaans vir: \"herlewing\") genoem. onder leiding van die huis van savoje, konings van sardini\u00eb-pi\u00ebmont, en aangedryf deur vrywillige troepe onder giuseppe garibaldi is gedurende drie onafhanklikheidsoorlo\u00eb (1848 tot 1870) itali\u00eb verenig. op 17 maart 1861 is victor emmanuel ii in turyn as koning van itali\u00eb geproklameer. in 1865 is die hoofstad na florence verskuif. in 1866 is na die derde onafhanklikheidsoorlog die voorheen oostenrykse veneto en frioeli\u00eb by die koninkryk itali\u00eb ingelyf.\nrome is in september 1870 verower en het in 1871 die italiaanse hoofstad geword. daarbuite het itali\u00eb gepoog om sy eie koloniale ryk op te rig, aan die horing van afrika (vanaf 1890 eritrea; ethiopi\u00eb) en in libi\u00eb. die meeste ander europese magte het reeds 'n lang koloniale geskiedenis opgeteken; maar itali\u00eb het in 1871, nes die duitse keiserryk, nog geen eie kolonies gehad nie.\n\n\n==== eerste w\u00eareldoorlog, fascisme en tweede w\u00eareldoorlog ====\nitali\u00eb het, ondanks sy lidmaatskap in die drievoudige verbond (met die duitse keiserryk en oostenryk-hongarye), in 1915 by die drievoudige entente aangesluit. laasgenoemde alliansie het in die londense geheime kontrak territoriale winste belowe, waardeur die koninkryk aan die se\u00ebvierende kant van die geallieerdes julies-veneto, trentino en die duitstalige suid-tirol kon annekseer.\nin oktober 1922 het benito mussolini en sy fascisti na die opmars na rome die bewind oorgeneem. stap-stap het mussolini die koninkryk in 'n totalitere staat omgeskep en homself onder die titel duce (\"leier\") as staatsleier ge\u00efnstalleer. op 3 oktober 1935 het itali\u00eb die keiserryk van ethiopi\u00eb oorval en geannekseer. hierdie met die internasionale reg teenstrydige besetting het deel gevorm van mussolini se plan om die ou romeinse ryk te laat herleef. met verskeie ooreenkomste het mussolini se itali\u00eb 'n bondgenoot van nazi-duitsland onder adolf hitler geword (byvoorbeeld met die sogenaamde \"verdrag van staal\" in mei 1939). in junie 1940 het itali\u00eb uiteindelik aan die kant van duitsland en japan (achse berlin-rom-tokio) die tweede w\u00eareldoorlog betree.\nop 10 julie 1943 het die itali\u00eb-veldtog van die westelike geallieerdes begin; na swaar nederlae is mussolini op 25 julie 1943 van die fascistiese grote raad afgesit en vasgevang. koning victor emanuel iii het die bevel oor die troepe oorgeneem en vir maarskalk pietro badoglio opdrag gegee om 'n milit\u00eare regering te vorm. badoglio het die fascistiese party en sy onderdele volgens wet vir ontbind verklaar. op 8 september het die regering badoglio met die geallieerdes die wapenstilstand van cassibile gesluit en itali\u00eb het die spilmoondhede verlaat. gedurende die oorlog is sowat 198 500 italianers dood.die daaropvolgende inval van die duitse wehrmacht het tot die weerstand van die resistenza gelei. die duitse ryk het probeer om die \"swarthemde\" weer aan bewind te bring en op 12 september 1943 is mussolini bevry. noord-itali\u00eb tot by rome is deur duitse troepe beset en onder 'n regering van mussolini geplaas, wat die \"italiaanse sosiale republiek\" geproklameer het. hierdie parallelle regering was 'n bondgenoot van duitsland, het oorlog teen die van die geallieerdes besette dele van itali\u00eb verklaar en in noord-itali\u00eb teen italiaanse partisane geveg.\nvervolgens is veral sentraal-itali\u00eb gedurende swaar gevegte langs die front erg verwoes. burgerlikes was die teiken van duitse weerwraak. die regering badoglio het op 13 oktober 1943 oorlog teen duitsland verklaar, wat die laaste 18 maande van die tweede w\u00eareldoorlog sou duur. nadat die duitse troepe in junie 1944 tot by die \"gotelyn\" in die apennyne onttrek en italiaanse partisane hul aanvalle op duitse soldate versterk het, het die duitse wehrmacht met nuwe massamoorde aan burgerlikes en ander oorlogsmisdade deur duitse en italiaanse fascistiese troepe reageer. op 29 april en 2 mei 1945 het die weermaggroep c aan die westelike geallieerdes oorgegee.\n\n\n==== naoorlogse tydperk ====\nna afloop van die oorlog het itali\u00eb sy kolonies kwytgeraak \u2013 met uitsondering van italiaans-somaliland, wat in 1950 deur die verenigde nasies vir 'n verdere tien jaar aan itali\u00eb oorhandig is. die italiaanse moederland het grootliks van gebiedsverliese gespaar gebly (die grootste deel van julies-veneto is aan joego-slawi\u00eb, d.w.s. die huidige sloweni\u00eb en kroasi\u00eb, die italiaanse dodekanese aan griekeland, die gemeentes tende en la brigue aan frankryk oorhandig.\n'n grondwetgewende vergadering het op 22 desember 1947 die costituzione della repubblica italiana (\"grondwet van die italiaanse republiek\") goedgekeur. hierdie grondwet het op 1 januarie 1948 in werking getree.\ndie naoorlogse tydperk in itali\u00eb is binnelands veral deur wisselende regerings gekenmerk, alhoewel tot in 1990 vier dekades onder die christelike demokrate, en buitelands deur die stigting van die europese ekonomiese gemeenskap en ekonomies deur die ekonomiese wonderwerk. na dekades se ho\u00eb inflasie (die lira het 'n groot deel van sy waarde verloor) is in die 1990's nuwe lenings stopgesit, om die maastricht-kriterias in te pas en die euro as nuwe geldeenheid in te voer.\naan die begin van die 1990's is die politieke elite as gevolg van die korrupsieskandaal tangentopoli en die mani pulite se regsondersoeke uitgeruil.\n\n\n==== hedendaagse tydperk ====\nvanaf 1994 tot 2011 is die italiaanse politiek deur party-alliansies rondom silvio berlusconi asook wisselende sentraal-linkse-koalisies gekenmerk. in 2011 is hy deur mario monti opgevolg, veral weens die sedert 2009 smeulende eurokrisis en die ho\u00eb staatsskuld van itali\u00eb, en monti het 'n kabinet van partylose deskundiges saamgestel. hy is deur die kabinet letta (28 april 2013 tot 22 februarie 2014) en kabinet renzi onder matteo renzi opgevolg.renzi se beplande herontwerp van die grondwet is op 4 desember 2016 deur die kiesers verwerp, waarna renzi bedank het. paolo gentiloni het die nuwe eerste minister geword. na die verkiesings in 2018 is 'n koalisie, bestaande uit vyfsterbeweging en lega nord onder die partylose eerste minister giuseppe conte gevorm, wat op 1 junie 2018 ingesweer is. nadat lega nord die koalisie verlaat het, het conte sy kabinet hersien, wat vanaf 5 september 2019 naas die vyfsterbeweging deur die partito democratico, liberi e uguali, italia viva en die movimento associativo italiani all\u2019estero ondersteun is. nadat di\u00e9 koalisie verbrokkel het en conte moes bedank, is mario draghi, voormalige president van die europese sentrale bank, opdrag gegee om 'n nuwe regering te vorm. hy is op 13 februarie 2014 ingesweer en het 'n koalisie gelei bestaande uit lega nord, die vyfsterbeweging en die partito democratico. sedert 22 oktober 2022 dien giorgia meloni van fratelli d'italia as eerste minister. sy lei 'n koalisie bestaande uit fratelli d'italia, lega en forza italia.\n\n\n== geografie ==\n\n\n=== oppervlakte en topografie ===\nitali\u00eb het 'n oppervlakte van 301 300 km\u00b2 en is sodoende ietwat kleiner as die suid-afrikaanse provinsie noord-kaap (361 830 km\u00b2). groot dele van die staatsgebied strek as appenynse skiereiland ver in die middellandse see uit, met 'n maksimale afstand tussen die uiterste noordweste en suidooste van 1 200 km. die internasionale grens in die noorde strek oor 1 900 km (488 km met frankryk, 734 km met switserland, 430 km met oostenryk en 232 km met sloweni\u00eb). die kuslyn is heelwat langer met sowat 7 500 km.\nas italiaanse ekslawe, wat volledig deur switserse gebied omsluit word, geniet campione d'italia spesiale voorregte. die nedersetting met 'n bevolking van sowat 2 000, wat deur die meer van lugano, die nedersettings bissone en caprino asook bergpieke (sighignola) van die res van die italiaanse staatsgebied geskei word, is sterk in die switserse ekonomie ge\u00efntegreer en gebruik die switserse frank as geldeenheid. die onafhanklike republiek san marino en die vatikaanstad vorm enklawes op italiaanse staatsgebied.\n35 persent van die oppervlakte word deur berggebiede (montagne) beslaan (veral die noord-italiaanse alpe en die appenyne-bergreeks in sentraal-itali\u00eb), 23 persent deur vlaktes (pianure; die povlakte in noord-itali\u00eb is die grootste laagvlakte in europa met 48 000 km\u00b2) en 42 persent uit heuwellande (colline).\n\n\n=== eilande ===\ndie twee grootste eilande in die middellandse see, sisili\u00eb en sardini\u00eb, maak deel uit van die italiaanse staatsgebied. sowat 'n sesde van die totale landoppervlakte word deur see- of riviereilande beslaan \u2013 met sowat 350 see-eilande (insluitende dertien argipels), 'n honderdtal strandmeer- en meer- asook enkele riviereilande (soos die isola tiberina in rome se tiberrivier). 32 van die provinsie venesi\u00eb se strandmeereilande is bewoon. net sowat 'n tiende van alle italianers is eilandbewoners.\n\n\n== ekonomie ==\n\n\n=== oorsig ===\nn\u00e1 die tweede w\u00eareldoorlog het itali\u00eb 'n merkwaardige ekonomiese transformasie en ingrypende strukturele veranderinge ondergaan wat dikwels as \"naoorlogse ekonomiese wonder\" beskryf word. die land, wat tradisioneel sterk op landbou gesteun het, het binne 'n betreklik kort tydperk gevorder tot een van die mees ge\u00efndustrialiseerde nasies ter w\u00eareld. die dryfkragte agter hierdie ontwikkeling was grotendeels klein en middelgroot ondernemings in familiebesit wat in uitvoergerigte sektore werksaam was.\nitali\u00eb is die agtste grootste ekonomie ter w\u00eareld en die vierde grootste in europa na duitsland, die verenigde koninkryk en frankryk. volgens die nominale produksiewaarde is itali\u00eb die tweede grootste nywerheidsland in europa na duitsland.die italiaanse ekonomie word steeds gekenmerk deur 'n ho\u00eb aandeel innovatiewe en buigsame klein en middelgroot ondernemings wat suksesvol op die w\u00eareldmark meeding \u2013 ondanks die betreklik ho\u00eb belastingtariewe en burokratiese struikelblokke van hul tuismark. hulle fokus op produkte en dienste van ho\u00eb gehalte volgens klante se verwagtinge en algemene verbruikerstendense. hierdie ondernemings, wat grotendeels in die noorde van die land gesetel is, deel baie eienskappe met hul duitse eweknie\u00eb met wie hulle omvattende handelsbande handhaaf. so word baie onderdele vir die duitse motorbedryf deur italiaanse ondernemings verskaf.\n\n\n=== ekonomiese ontwikkeling in die eurosone ===\n\nalhoewel itali\u00eb onder die w\u00eareld se voorste nywerheidslande gereken word en oor 'n hoogs ontwikkelde industri\u00eble sektor beskik (wat die tweede hoogste bydrae tot die bruto binnelandse produk (bbp) van enige eu-lidstaat lewer en net deur duitsland se sekond\u00eare sektor oortref word), het sy ekonomie sedert die land se toetreding tot die eurosone feitlik geen groei meer getoon nie. ekonome wys veral daarop dat die italiaanse ekonomie sedert omstreeks 1995 geen noemenswaardige groei in produktiwiteit (gemeet as bbp per werkuur) meer ervaar het nie \u2013 in teenstelling met die meeste ander westerse lande wat 'n kontinue en standhoudende groei in produktiwiteit getoon het. groei in produktiwiteit word as die belangrikste ekonomiese aanwyser vir 'n ekonomie se langtermyn-vooruitsigte beskou.luigi zingales, professor in finansies aan die universiteit van chicago, en bruno pellegrino, wat aan die universiteit van kaliforni\u00eb te los angeles verbonde is, het navorsing gedoen oor die onderliggende probleme wat groei in itali\u00eb strem. volgens hulle is daar 'n sterk korrelasie tussen die \"baantjies-vir-boeties\"-beleid van baie italiaanse bestuurders en die trae aanvaarding en toepassing van nuwe tegnologie\u00eb wat groei kan dryf.\n\n\n=== groei, buitelandse handel en skuldlas ===\nas gevolg van die finansi\u00eble krisis van 2009, waartydens itali\u00eb se ekonomie met 9 persent gekrimp het, is daar enkele jare lank hoegenaamd geen groei meer aangeteken nie. eers in 2015 het die ekonomie sy groei hervat met 0,8 persent. hierdie groei het versnel tot 0,9 persent in 2016 en 1,5 persent in 2017. uitvoere het in 2017 gestyg met 7,4 persent terwyl invoere met 9 persent toegeneem het. die handeloorskot het gestyg tot \u20ac47,45 miljard. die inflasiekoers was 1,2 persent. in die derde kwartaal van 2018 het die italiaanse ekonomie egter weer begin stagneer. eers in die derde kwartaal van 2019 het dit onverwags met 0,1 persent gegroei.dit is itali\u00eb se stygende skuldlas wat as sorgwekkend beskou word. gemeet in persent van die bruto binnelandse produk het dit toegeneem van 105,7 in 2008 (ou berekeningsmetode) tot 112,5 persent in 2009 (nuwe berekeningsmetode volgens sec 2010) en 131,8 persent (of \u20ac2,3 biljoen) in 2017 \u2013 meer as dubbel so hoog as die eurosone se amptelike limiet van 60 persent. ter herfinansiering van die staatsskuld \u2013 tans word jaarliks nuwe lenings ter waarde van \u20ac400 miljard benodig \u2013 is die italiaanse regering aangewese op internasionale markte \u2013 en die welwillendheid van leners. nadat die agentskap moody's itali\u00eb se kredietgradering vir langtermyn-staatseffekte op 19 oktober 2018 tot baa3 (stabiel) verlaag het \u2013 een stap bo rommelstatus \u2013 en kapitaal uit die land onttrek is, is beleggersvertroue broodnodig.dit is veral klein privaat beleggers in itali\u00eb en italiaanse banke \u2013 naas itali\u00eb se sentrale bank \u2013 wat in staatseffekte bel\u00ea het. die italiaanse banksektor het volgens ontleders geld, wat deur die europese sentrale bank beskikbaar gestel is om likiditeit op markte in die eurosone te verhoog, eerder aangewend om staatseffekte te koop as om krediete vir italiaanse ondernemings toe te staan. van al die lenings, wat w\u00e9l deur italiaanse banke beskikbaar gestel is, word volgens statistieke van die w\u00eareldbank 14,4 persent as sogenaamde probleem-lenings beskou \u2013 merkbaar meer as die eurosone se gemiddeld van 3,4 persent.\nbron: germany trade and invest (gtai): wirtschaftsdaten kompakt italien (mai 2020).gegewens vir 2020 en 2021 berus op skattings\n\n\n=== 'n ekonomies verdeelde land ===\nitali\u00eb word dikwels as 'n ekonomies verdeelde land beskryf \u2013 met hoogs ontwikkelde en welvarende streke in die noorde en noordooste wat met sektore soos ho\u00ebtegnologie, masjienbou en die vervaardiging van verskillende luukse goedere 'n sterker ekonomiese basis het as baie streke van noord-europa en sowat 75 persent tot die land se welvaart bydra. geweste soos trentino-suid-tirol het buitegewoon lae werkloosheidsyfers in vergelyking met ander gebiede in die eu. sommige italiaanse ondernemings \u2013 waaronder baie klein- en middelgroot maatskappye in familiebesit \u2013 is w\u00eareldmarkleiers ten opsigte van voedselprodukte en verbruikersgoedere van ho\u00eb gehalte. ook is daar 'n uitstekende moderne infrastruktuur met ho\u00ebspoed-treindienste en meer gebiede met ultrasnelle internettoegang deur middel van glasvesel.aan die ander kant bly die histories onderontwikkelde suide of mezzogiorno met 'n oorwegend agrariese ekonomie en laer per capita-inkomste. strukturele en langtermynwerkloosheid bly hier 'n groot uitdaging, net soos werkloosheid onder die jeug van heel itali\u00eb. in augustus 2018 was 31 persent van jong italianers tussen die ouderdom van 15 en 24 jaar sonder werk. dit was die derde hoogste syfer in die europese unie. burokratiese strukture en onbuigsame arbeidswette het net soos ho\u00eb vlakke van korrupsie 'n nadelige uitwerking op die arbeidsmark en die ekonomie in sy geheel. die ou italiaanse konsensus tussen werkgewers en -nemers \u2013 laer salarisse en lone in ruil vir veilige langtermyn-werkkontrakte \u2013 het al jare lank uitgedien. ho\u00eb kwalifikasies is nie langer 'n waarborg vir vaste aanstellings en leefbare salarisse nie. die getal gekwalifiseerdes, wat 'n heenkome in die buiteland probeer vind, het toegeneem.die italiaanse regering moet met sy ekonomiese en sosiale beleid dus 'n verskeidenheid uitdagings aanpak. terwyl ekonome in die binne- en buiteland 'n beroep op die regering gedoen het om met sy begroting op ekonomiese groei te fokus, het die regeringspartye ook 'n agenda vir sosiale verandering \u2013 'n belofte wat hulle in die verkiesingsveldtog gemaak het. tot dusver is die italiaanse sosiale welvaartstelsel swakker ontwikkel as di\u00e9 van ander europese nywerheidslande. langtermyn-werkloosheid beteken dat mense in armoede moet leef aangesien die italiaanse staat tot dusver vir 'n maksimum van twee jaar finansi\u00eble steun verskaf \u2013 mits 'n werknemer bydraes vir die werkloosheidversekeringsfonds betaal het. die huidige regering beplan om hierdie steun oor 'n langer termyn en vir alle werknemers te betaal. na raming is daar sowat 6,5 miljoen persone wat reeds op die lang termyn werkloos is \u2013 veral in die armer streke van itali\u00eb suid van rome met werkloosheidsyfers van tot 30 persent. die italiaanse vise-premier en minister vir ekonomiese ontwikkeling, arbeid en sosiale beleid, luigi di maio (vyf sterre-beweging), beplan om maandeliks \u20ac780 aan langtermyn-werkloses uit te betaal wat aktief werk soek. daarnaas sal die normale aftree-ouderdom verlaag word.\n'n ander punt op die agenda is 'n belastinghervorming vir klein en baie klein ondernemings. klein en middelgroot ondernemings het ook met burokratiese struikelblokke te kampe. sodra hulle byvoorbeeld meer as vyftig werknemers in diens het, is hulle verplig om 'n vakbondsekretaris aan te stel. baie entrepreneurs het hulle ondernemings derhalwe nie uitgebou nie om hierdie soort inmenging te vermy.\n\n\n=== itali\u00eb se skadu-ekonomie ===\nmerkwaardig is die groot omvang van itali\u00eb se informele sektor of skadu-ekonomie (veral in die landbou-, bou- en dienstebedryf) wat volgens regeringsverslae op minstens 20 persent van die totale ekonomiese aktiwiteit beraam word en die italiaanse staat jaarliks meer as \u20ac100 miljard aan verlore belastinginkomste kos. al word dit nie in amptelike statistieke weerspie\u00ebl nie, dra die informele sektor grootliks by tot itali\u00eb se ekonomiese groei \u2013 en groei twee keer so snel as die formele sektor. geld, wat in die skadu-ekonomie verdien word, is immers beskikbaar vir wettige privaat verbruik.\n\n\n=== energievoorsiening ===\ndaar is kleiner hoeveelhede aardgas- en ruolie-reserwes wat ontgin word, waarby die olie- en gasontginning 'n afnemende tendens toon. in 2017 is 5,3 miljard kubieke meter gas en 86 duisend bpd (1 bpd staan gelyk aan een vat met 159,1 liter per dag) ru-olie ontgin. die totale oliereserwes word op 0,6 miljard vate beraam.itali\u00eb is sterk afhanklik van energie-invoere wat in sowat 79 persent van sy behoeftes voorsien. 'n voorstel om hierdie afhanklikheid deur die hervatting van kernkragprojekte te verminder is in 'n referendum, wat op 12 en 13 junie 2011 gehou is, deur italiaanse kiesers verwerp.\ntans voorsien ruolie in 36 persent van die land se energiebehoeftes, gevolg deur aardgas met 35 persent, hernieubare energiebronne met 15 persent, vaste brandstowwe met 9 persent en ingevoerde elektrisiteit met vyf persent. subsidies vir hernieubare energiebronne is deur nuwe wetgewing in junie 2014 beperk. stadige groei word verwag by die ontwikkeling van son- en windenergie. biomassa en biogas speel nog geen noemenswaardige rol nie.\n\n\n=== ekonomiese sektore ===\nmodebedryfdie italiaanse modebedryf word tradisioneel onder die kernsektore van die ekonomie gereken. sy omset het in 2017 met 2,4 persent gegroei tot \u20ac54,1 miljard. die bedryf groei oneweredig \u2013 so het verkope van eindprodukte soos klere, skoene en bybehore soos sakke gestyg, terwyl die afset van voorprodukte soos tekstielstowwe jare lank gestagneer het. in 2017 het albei deelsektore groei getoon. uitvoere het in 2017 vir die eerste keer die \u20ac30 miljardkerf verbygesteek.\ntans vind in die bedryf 'n belangrike omwenteling plaas, veral as gevolg van die digitalisering van vervaardigings- en bemarkingsprosesse en die groeiende aanlynhandel. ook word meer aandag aan volhoubaarheid geskenk.\n\n\n== politiek ==\n\n\n=== staatstigting ===\nn\u00e1 die tweede w\u00eareldoorlog het italiaanse kiesers op 2 junie 1946 in 'n referendum die toekomstige politieke bedeling (republiek of monargie) en die afgevaardigdes vir 'n grondwetlike vergadering bepaal. 89,1 persent van die 28 miljoen stemgeregtigde kiesers het hul stemme uitgebring. vir die eerste keer was ook vroue stemgeregtig.\ndie eindresultaat is op 18 junie 1946 deur die italiaanse kassasiehof bekendgemaak: 54,27 persent van die uitgebragte stemme was ten gunste van 'n republikeinse staatsvorm, terwyl 45,73 persent die voorkeur aan 'n monargiese stelsel gegee het. 1,5 miljoen stembriewe is ongeldig verklaar (waarvan 1,1 miljoen leeg was). interessant genoeg was noord- en suid-itali\u00eb verdeeld oor die toekomstige politieke bedeling. in die noorde het 66,2 persent van kiesers ten gunste van 'n republiek gestem, terwyl die suide 'n monargiese stelsel met 63,8 persent goedgekeur het.\n\n\n=== ongewenste immigrasie ===\nongewenste immigrasie uit eu-lidstate, afrikalande en die nabye ooste het een van die grootste uitdagings vir die italiaanse owerheid geword. so is net die helfte van alle sinti en roma in die land (na wie in itali\u00eb na aanleiding van hul nomadiese leefstyl as nomadi verwys word) italiaanse burgers, terwyl tienduisende uit die voormalige joegoslawi\u00eb en ander balkanlande die vrye beweging van werknemers in die europese unie misbruik het om hulle in itali\u00eb te vestig waar hulle in kampe gehuisves moet word.\ndie huisvesting van ongewenste migrante uit derdew\u00eareldlande het volgens nuusberigte 'n winsgewende bedryf vir georganiseerde misdaad geword. terwyl sommige kriminele netwerke daarvan beskuldig word dat hulle saam met neofasciste by etniese suiwerings in sekere woonbuurte betrokke is, verdien ander miljoene deur die beskikbaarstelling van behuising vir migrante.\nin die tydperk tussen augustus 2018 en julie 2019 het sowat 9 000 asielsoekers en onwettige migrante itali\u00eb binnegekom.\n\n\n== administratiewe verdeling ==\nitali\u00eb word administratief onderverdeel in twintig streke (regioni), veertien stedelike gebiede met besondere status, 93 provinsies en 7 981 munisipaliteite. op 1 januarie 2015 is die bevoegdhede van nege provinsies deur dieselfde aantal metropolitane stede met besondere status (citt\u00e0 metropolitane) oorgeneem. artikel 114 van die italiaanse grondwet re\u00ebl die bevoegdhede van alle administratiewe eenhede en ken verskillende vlakke van selfregering en politieke outonomie aan hulle toe.\ndie twintig administratiewe streke (regioni, enkelvoud regione), waarvan vyf 'n spesiale outonome status (statuto speciale) geniet, aangedui deur 'n *, is:\n\n abruzze (abruzzo)\n basilicata\n kalabri\u00eb (calabria)\n kampani\u00eb (campania)\nemilia-romagna\n friuli-venezia giulia\n latium (lazio)\n liguri\u00eb (liguria)\n lombardye (lombardia)\n marche\n molise\n pi\u00ebmont (piemonte)\n apuli\u00eb (puglia)\n sardini\u00eb (sardegna) *\n sisili\u00eb (sicilia) *\n toskane (toscana)\n trentino-suid-tirol (trentino-alto adige)\n umbri\u00eb (umbria)\n aosta-vallei (valle d'aosta)*\n veneto\n\n\n=== citt\u00e0 metropolitane ===\nin april 2014 het die italiaanse parlement 'n wet (n. 56/2014) afgekondig wat die provinsiale status van die land se tien grootste stedelike nedersettings verhoog het tot di\u00e9 van metropolitane stede (citt\u00e0 metropolitane) \u2013 in 'n poging om nuwe vorme van intermunisipale samewerking en ko\u00f6rdinasie in itali\u00eb se grootste metropolitaanse gebiede te bevorder. terwyl die wet die skepping van 'n institusionele raamwerk hiervoor re\u00ebl, het die betrokke metropolitane stede die vryheid en verantwoordelikheid om self die omvang en diepte van die samewerking tussen munisipaliteite te bepaal.\n\n\n== demografie ==\nitali\u00eb se bevolking van 60,5 miljoen is oneweredig oor die land versprei. so kontrasteer die dig bevolkte noord-italiaanse povlakte, waar die miljoenestede milaan en turyn en die groot agglomerasies rondom verona, vicenza en padua gele\u00eb is, net soos die kusgebiede rondom genua, napels, rome, bari, catania en palermo met die yl bevolkte bergagtige binneland waar met florence en bologna slegs twee stedelike nedersettings met bevolkings van meer as 300 000 aangetref word. die hartland van die suid-italiaanse streke kalabri\u00eb en basilicata is net soos die binneland van die eiland sardini\u00eb yl bevolk.\nitali\u00eb word deur 'n demografiese struktuurverandering met lae of selfs negatiewe bevolkingsgroei en veroudering geraak. die fertiliteitskoers is die laagste in die europese unie \u2013 met 8 geboortes per 1 000 inwoners in 2015 \u2013 asook een van die laagstes ter w\u00eareld. die veroudering van die italiaanse samelewing het eers sedert 2015 weens afnemende immigrasiesyfers tot 'n bevolkingsafname gelei.\n\n\n=== bevolkingsgroei en -verandering 2008\u20132019 (persentasie) ===\nbron: statista 2019 / w\u00eareldbank. besoek op 6 oktober 2019\n\n\n=== ouderdomstruktuur ===\nitali\u00eb is \u2013 n\u00e1 japan \u2013 die land met die hoogste gemiddelde ouderdoms-mediaan ter w\u00eareld in 2020 \u2013 47,3 jaar. dit beteken dat een helfte van die bevolking in 2020 jonger en die ander ouer sal wees as 47,3 jaar.\n\n\n== kultuur ==\nal is itali\u00eb 'n betreklik jong nasie as politieke entiteit, strek sy kulturele tradisies ver terug in die geskiedenis. sy identiteit is gevorm in die glanstye van die romeinse ryk, die renaissance- en die baroktydperk. so is itali\u00eb die land met die meeste unesco-w\u00earelderfenisgebiede (altesaam 53, waarvan 48 kulturele en vyf natuurerfenisgebiede).\ndie besteding aan kultuur en die bewaring van kunsskatte deur die italiaanse staat, administratiewe streke en munisipaliteite is laer as die gemiddeld van alle lidstate van die europese unie. in 2015 het dit byvoorbeeld slegs 0,19 persent van die jaarlikse nasionale begroting beloop. in dieselfde jaar is egter die belastingvoordele vir die bevordering van kuns, kultuur en die kultuurerfenis verbreed asook bykomende befondsing van groot kultuurprojekte en die bewaring van nasionale monumente beloof.\nnasionale kulturele aangeleenthede val in die ressort van die ministerium vir kulturele monumente, kulturele aktiwiteite en toerisme (ministero dei beni e delle attivit\u00e0 culturali e del turismo). kultuurbevordering in die buiteland word deur 83 kultuurinstitute geko\u00f6rdineer wat plaaslike kultuurprogramme aanbied, terwyl die dante alighieri-maatskappy met 88 institute in itali\u00eb en 401 in die buiteland die italiaanse taal bevorder.\n\n\n== sport ==\ndie sport wat by verre die gewildste is in itali\u00eb, is sokker. die italiaanse nasionale sokkerspan, gli azzurri \u2013 \"die bloues\", is een van die suksesvolste nasionale sokkerspanne w\u00eareldwyd en hulle het die fifa sokker-w\u00eareldbeker vier keer gewen (in 1934, 1938, 1982 en 2006), asook die uefa europa-beker twee keer (in 1968 en 2021). italiaanse sokkerspanne kon reeds 48 belangrike europese trofe\u00eb verower, wat van itali\u00eb die tweede suksesvolste nasie in europa maak. itali\u00eb se hoogste sokkerliga is die serie a, gevolg deur die serie b.\nander gewilde sportsoorte sluit in vlugbal, basketbal en rugby. rugby geniet 'n ho\u00eb vlak van gewildheid, veral in die noorde van di\u00e9 land. die italiaanse nasionale rugbyspan ding in die sesnasies-toernooi met engeland, frankryk, ierland, skotland en wallis mee, en neem gereeld aan die rugbyw\u00eareldbeker deel.\ndie giro d'italia is 'n belangrike fietswedren wat elke mei gehou word en tot die drie grand tours behoort, saam met die tour de france en die vuelta a espa\u00f1a. in formule een word sedert 1950 die italiaanse grand prix aangebied, oorwegend in monza.\nitali\u00eb het al verskeie groot sportgeleenthede soos twee fifa sokker-w\u00eareldbekertoernooie (in 1934 en 1990), een olimpiese somerspele (in 1960 in rome) en twee olimpiese winterspele (in 1956 in cortina d'ampezzo en 2006 in turyn) gehuisves. in 2026 sal cortina d'ampezzo saam met milaan as gashere van die olimpiese winterspele 2026 optree.\n\n\n== vakansiedae ==\n\n\n== verwysings ==\n\n\n== bronnelys ==\nalgemeen(en)  \"italy\". encyclop\u00e6dia britannica. besoek op 5 november 2022.\n(en)  \"italy\". central intelligence agency. besoek op 5 november 2022.\n\n\n== eksterne skakels ==\nwiki-bronne wikiwoordeboek het 'n inskrywing vir itali\u00eb.\n(en)  toerisme-inligting oor itali\u00eb op wikivoyageitaliaanse regering(it)  governo.ititaliaanse toeristekantoor | agenzia nazionale turismo(it)  italia.itmedia(it)  youtube.com: italia.it \u2013 90 sekondes itali\u00eb"