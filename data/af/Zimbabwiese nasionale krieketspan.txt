"die zimbabwiese nasionale krieketspan (engels: zimbabwe national cricket team), met die bynaam the chevrons, is die nasionale krieketspan wat zimbabwe in toets- en kitskrieket verteenwoordig. dit word beheer en geadministreer deur zimbabwe krieket (zc, van engels: zimbabwe cricket), voorheen bekend as die zimbabwiese krieketunie (zimbabwe cricket union, zcu). zimbabwe is, na suid-afrika, die tweede volle lid van die internasionale krieketraad (ikr) in afrika en het sedert 1992 toets-, edi- en t20i-status. zimbabwe is tans (desember 2023) tiende op die ikr-toetsranglys, elfde op die eendagranglys en elfde op die twintig20-w\u00eareldranglys.zimbabwe het al aan nege krieketw\u00eareldbekertoernooie deelgeneem, met hul beste prestasie in 1999 en 2003, waar hulle die super ses gehaal het. in 2003 het zimbabwe saam met suid-afrika en kenia die eerste krieketw\u00eareldbekertoernooi in afrika aangebied. hulle het tot dusver ook aan vyf t20i-w\u00eareldbekertoernooie deelgeneem, maar nog nie verder as die tweede rondte gevorder nie. zimbabwe het ook al aan vyf kampioenetrofe\u00eb deelgeneem en in 2000 hul beste verskyning gemaak, toe hulle die kwarteindrondte gehaal het; in onlangse jare het hulle egter nie meer vir di\u00e9 toernooi gekwalifiseer nie, omdat hulle nie meer onder die agt beste spanne in die ikr se edi-ranglys is nie.\nweens zimbabwe se swak ekonomiese en politieke stabiliteit in onlangse jare het die zimbabwiese nasionale krieketspan agteruitgegaan, veral omdat belangrike spelers di\u00e9 land verlaat en teenstanders weens veiligheidkwessies weier om in zimbabwe te speel. dit lei tot \u2019n gebrek aan beide ervaring en kundigheid, waarvolgens zimbabwe nie meer kan meeding met lande wat elke jaar baie krieketwedstryde speel nie. hul laagtepunt was die opskorting deur die ikr in 2019, maar zimbabwe is intussen weer gerehabiliteer. intussen is zimbabwe deur namibi\u00eb as tweede beste span in afrika, n\u00e1 die proteas, verbygesteek. een voormalige zimbabwiese speler is in die internasionale krieketraad se heldesaal opgeneem.\n\n\n== beheerliggaam ==\nzimbabwe krieket (engels: zimbabwe cricket, zc) is in 1992 as zimbabwiese krieketunie (engels: zimbabwe cricket union, zcu) gestig en verantwoordelik vir die re\u00ebling van krieket in zimbabwe. sedert 6 julie 1992 is zimbabwe \u2019n volle lid van die internasionale krieketraad (ikr) en mag dus toetskrieket speel.zimbabwe krieket bestuur al die zimbabwe-verteenwoordigende nasionale spanne, insluitende die mans, vroue en jeug. hulle is ook verantwoordelik vir die bestuur en organisasie van toets-, edi- en t20i-reekse teen ander spanne, en die re\u00ebling van internasionale wedstryde tuis. daarbenewens is die zc verantwoordelik vir inkomsteverkryging deur die verkoop van kaartjies, borgskappe en uitsaairegte, veral in verband met die zimbabwiese span.\nkinders en jongmense word reeds op skool aan krieket bekend gestel en na gelang van hul belangstelling en talent begin hul met hul afrigting. nes ander krieketlande beskik zimbabwe oor \u2019n o/19-nasionale span wat aan die o/19-krieketw\u00eareldbeker deelneem. zimbabwe a is die tweede nasionale span van zimbabwe en van hul wedstryde geniet eersterangse of a-lys-status.\n\n\n== geskiedenis ==\n\n\n=== invoering en vestiging van krieket ===\nin 1890 het die pionierskolom, \u2019n deur cecil john rhodes en die british south africa company (bsac) saamgestelde mag huursoldate, vanuit die kaapkolonie die gebiede noord van die limpoporivier bereik. op 16 augustus 1890, kort nadat rhodes di\u00e9 nedersetting laat stig het, is naby fort victoria op \u2019n kolfblad van skaars twee en twintig tre\u00eb die eerste bekende krieketwedstryd in rhodesi\u00eb beslis. toe die huursoldate gekies is, het die koloniale amptenare, wat hul opleiding hoofsaaklik aan britse openbare skole ontvang het, groot waarde aan sportprestasies geheg. hulle het daarin belanggestel om britse balsporte in die nuwe kolonie te vestig. dienooreenkomstig het rugby en krieket \u2019n prominente rol gespeel, aangesien hulle \u2019n ideale verbinding met die verenigde koninkryk sou vorm. volgens die koloniste se siening het di\u00e9 twee sportsoorte in \u2019n besondere mate \u201cimperiale ideologie\u00eb van die britte se mag en van manlikheid, wat uitgedruk is in sportprestasies\u201d bevorder. in di\u00e9 kolonie se beginjare, wat veral deur milit\u00eare konflikte (jameson-inval, matabele-opstand, tweede vryheidsoorlog) gekenmerk was, het die bsac gepoog om deur gereelde sportverslae in die suid-afrikaanse en britse pers \u2019n soort normaliteit voor te gee om die toestroming van nog setlaars aan die gang te hou.rhodes het na \u2019n geruime tyd besef dat die bsac alleen nie in staat was om die deur die setlaars verkiesde suidelike deel van rhodesi\u00eb doeltreffend te administreer nie. in 1897 het hy dus sy vriend william henry milton as administrateur van die gebied masjonaland (van 1901 af ook van matabeleland en dus van die hele suid-rhodesi\u00eb) aangestel om \u2019n siviele administrasie te vestig. milton het in 1874/75 vir die engelse nasionale rugbyspan uitgedraf en was van 1889 tot 1892 kaptein van die suid-afrikaanse nasionale krieketspan. tydens sy ampstermyn, wat tot 1914 geduur het, het hy onder meer strukture geskep vir sportaktiwiteite, byvoorbeeld deur die bekendstelling van skoolsport. vir die setlaars was die beoefening van sport \u2019n belangrike manier vir sosiale akkulturasie, aangesien dit die interaksie tussen betreklik ver afgele\u00eb nedersettings bevorder en tot die skepping van \u2019n eenvormige \u201cwit\u201d kultuur bygedra het. die vorming van \u2019n uitsluitende setlaaridentiteit was glo noodsaaklik vir die handhawing van die oppergesag en beheer oor die veel groter inheemse bevolking. milton se rassistiese invloed was aansienlik en hy was meer as enige ander verantwoordelik vir die skepping van \u2019n gesegregeerde speelprogram. gevolglik is krieket feitlik uitsluitlik deur \u201cwit\u201d mense gespeel. in die middel-1890\u2019s was die belangrikste wedstryd van die rhodesiese krieketseisoen die wedstryde tussen salisbury en bulawayo. die eerste engelse verteenwoordigende span, aangevoer deur lord hawke, het rhodesi\u00eb in 1898/99 besoek, en die wedstryde is op \u2019n matkolfblad gespeel.\n\n\n=== rhodesiese krieket ===\ntoe die spoorlyn in 1897 bulawayo bereik het, het dit die vestiging van gereelde sportverhoudings met suid-afrika vergemaklik. toe hulle aan die suid-afrikaanse curriebeker deelgeneem het, is in 1904/05 vir die eerste keer eersterangse krieket in rhodesi\u00eb gespeel. op 15\u201316 maart 1905 is in johannesburg die eerste eersterangse wedstryd teen die transvaalse krieketspan gespeel, wat rhodesi\u00eb met \u2019n beurt en 170 lopies verloor het. n\u00e1 hierdie kort verskyning het rhodesi\u00eb vir \u2019n kwarteeu nie meer aan die curriebeker deelgeneem nie. vanaf 1931/32 het hulle weer aan die curriebeker deelgeneem en vier van hul vyf wedstryde gewen, maar hulle moes die beker weens die destydse puntestelsel aan die westelike provinsie afstaan. die rhodesiese span het vanaf 1946/47 op \u2019n gereelde vlak begin deelneem, maar hulle \u201ctuiswedstryde\u201d is in suid-afrika aangebied, sodat die suid-afrikaanse spanne nie lang moes reis nie. in die tussentyd het denis tomlinson rhodesi\u00eb se eerste toetskrieketspeler geword, nadat hy in 1935 vir die suid-afrikaanse span benoem is om saam na engeland te toer. chris duckworth was die tweede tydens die engelse toer in 1955 en tony pithey die derde teen engeland in die tuisreeks van 1956/57. ander goeie spelers soos colin bland het ook internasionale krieket vir suid-afrika gespeel.die sedert 1953 bestaande sentraal-afrikaanse federasie is tien jaar later ontbind, waarmee die rrvu sy verantwoordelikheid vir die nuwe onafhanklike lande zambi\u00eb en malawi kwyt was. die \u201cwit\u201d minderheid van suid-rhodesi\u00eb het destyds oor \u2019n groot mate aan selfregering beskik en hulle wou hul bevoorregte posisie behou, wat vir die britte weens die toenemende dekolonisasie egter onaanvaarbaar was. nadat onderhandelinge oor die \u201cswart\u201d meerderheid se politieke gelykstelling misluk het, het die regering onder ian smith op 11 november 1965 eensydig rhodesi\u00eb se onafhanklikheid van die verenigde koninkryk verklaar. die britse regering onder harold wilson het di\u00e9 gebeurtenis as \u2019n opstandige daad bestempel en talle pogings op internasionale vlak aangewend om die rhodesiese regering enige internasionale legitimiteit te onts\u00ea. dit het spoedig die sportw\u00eareld ingesluit en van 1967 af het die britse regering aangevoer dat verbindinge op sportvlak \u2019n vorm van \u201condersteuning vir die onwettige regime in rhodesi\u00eb\u201d sou wees.die boikotpogings was nie op die rasseskeiding per se gemik nie, dit was egter uitdruklik gefokus op die onwettigheid van die smith-administrasie. in teenstelling met suid-afrika was die diskriminasie van die bevolkingsmeerderheid in rhodesi\u00eb nie op \u2019n staatsbepaalde en georganiseerde apartheid gegrond nie, veral as sulks in rhodesi\u00eb weens \u2019n gebrek aan die nodige veiligheidsmagte in elk geval nie afdwingbaar was nie. dit was eerder \u2019n uitdrukking van uitsluiting op sosiale en ekonomiese vlak. op die gebied van sport het dit op verskillende maniere gemanifesteer. sportsoorte wat duur toerusting en fasiliteite of spesiale afrigtingsmetodes vereis het, is oorheers deur die gegoede \u201cwit\u201d setlaargemeenskap, terwyl baie \u201cswart\u201d rhodesi\u00ebrs uitgesluit was bloot weens \u2019n gebrek aan finansi\u00eble middele. in sportsoorte sonder sulke vereistes was reeds sedert die 1950\u2019s \u2019n afbreek van skeidende hindernisse waarneembaar, wat veral die geval in sokker en atletiek was. daarenteen het sportsoorte soos rugby en krieket, wie se beheerliggame noue verbindinge met hul suid-afrikaanse eweknie\u00eb gehandhaaf het, \u2019n ho\u00eb mate aan segregasie getoon.die jaarlikse loganbeker was minder gesog, maar dit het aansienlik bygedra tot die kondisionering van die rhodesiese spelers. dit is as \u2019n naweektoernooi tussen die vier destydse provinsies matabeleland, masjonaland, manicaland en midlands van stapel gestuur, en het later noord-rhodesi\u00eb (nou zambi\u00eb) ingesluit. gedurende die wintermaande het die sunday country districts se krieket meer geword. daarbenewens het die straggler, saamgestel uit spelers van masjonaland, in die laat 1950\u2019s en vroe\u00eb 1960\u2019s, in daardie wintermaande vir naweekwedstryde teen njassaland (nou malawi) op matkolfblaaie na blantyre getoer. in die 1961-wedstryd het chris duckworth 91 lopies in 58 minute aangeteken. sedert die 1993/94-seisoen geniet die loganbekertoernooi eersterangse status. in oktober 1961 het nieu-seeland aan die begin van hul suid-afrikaanse toer rhodesi\u00eb besoek. hulle het twee driedaagse eersterangse wedstryde teen rhodesi\u00eb gespeel, waarvan die eerste in bulawayo en die tweede in salisbury. albei wedstryde het onbeslis ge\u00ebindig.david lewis was van 1953/54 tot 1963/64, vir tien jaar, die kaptein van die rhodesiese span. aan die einde van die 1970\u2019s is die span deur mike procter aangevoer. ondanks hierdie rykdom aan talent het rhodesi\u00eb nooit daarin geslaag om die curriebeker te wen nie. altesaam 242 spelers het rhodesi\u00eb in eersterangse en a-lys-krieket verteenwoordig. rhodesi\u00eb is nie genooi om aan die eerste twee krieketw\u00eareldbekertoernooie (in 1975 en 1979) deel te neem nie, aangesien hulle as \u2019n nieonafhanklike land geen lid van die internasionale krieketraad (ikr) was nie. die span het in 1979/80 as \u201czimbabwe-rhodesi\u00eb\u201d opgetree, en, nadat zimbabwe amptelik onafhanklik geword het, het hulle die curriebeker n\u00e1 die afsluit van di\u00e9 seisoen eindelik verlaat. tot onafhanklikheidwording in 1980 kon rhodesiese toetskrieketspelers vir die suid-afrikaanse span gekies word.\n\n\n=== n\u00e1 onafhanklikheidwording ===\nn\u00e1 die sluiting van die lancasterhuis-ooreenkoms het die land op 18 april 1980 sy onafhanklikheid verkry en is hernoem in zimbabwe wat ook die einde van die \u201cwit\u201d minderheidsheerskappy ingelui het. dienooreenkomstig het die rhodesiese krieketunie (rhodesia cricket union) sy naam verander in zimbabwiese krieketunie (zimbabwe cricket union, zcu). vanwe\u00eb die groot internasionale druk om die suid-afrikaanse apartheidsregime te boikot, het die zimbabwe al sy verbindings met die suid-afrikaanse krieket afgebreek en aan die curriebeker asook ander toernooie onttrek. in ruil daarvoor is die zcu in die internasionale strukture ingesluit. die enigste eersterangse krieketwedstryde tydens die 1980/81- en 1981/82-seisoene het zimbabwe teen toerende spanne gespeel. zimbabwe het op 21 julie 1981 \u2019n assosiaatlid van die internasionale krieketraad geword en eersterangse krieketwedstryde tydens hul eerste engelse toer in 1982 gespeel. zimbabwe het die ikr-trofee in 1982 gewen, wat as eerste stap tot hul toetsstatus beskou kan word. daarmee het zimbabwe vir die krieketw\u00eareldbeker in 1983 in engeland gekwalifiseer en onverwags australi\u00eb in die openingswedstryd verslaan. zimbabwe het 239 lopies vir die verlies van ses paaltjies in 60 boulbeurte aangeteken, waartoe hul kaptein duncan fletcher \u2019n onoorwonne 69 lopies bygedra het. fletcher het toe sy loopbaanbeste boulwerk gelewer en vier paaltjies vir 42 lopies geneem om australi\u00eb op 226 lopies vir sewe paaltjies te beperk, waardeur zimbabwe een van die mees verrassende oorwinnings in die krieketgeskiedenis aangeteken het. zimbabwe het egter laaste in hul groep ge\u00ebindig, nadat hulle al die ander vyf wedstryde verloor het. die zimbabwiese span is verswak, nadat \u201cwit\u201d zimbabwi\u00ebrs soos graeme hick die land verlaat het om hul loopbane elders voort te sit.n\u00e1 sy oorwinning tydens die ikr-trofee 1986 het zimbabwe aan die krieketw\u00eareldbeker 1987 in indi\u00eb en pakistan deelgeneem, maar is in al die ses groepwedstryde verslaan, hoewel hulle baie naby aan \u2019n oorwinning teen nieu-seeland was. hulle het \u2019n teiken van 243 lopies in 50 boulbeurte gejaag, en hul paaltjiewagter-kolwer david houghton het 142 lopies bygedra, maar zimbabwe is op 239 lopies in die laaste boulbeurt uitgeboul en sodoende met drie lopies verslaan.zimbabwe het met sy oorwinning tydens die ikr-trofee 1990 vir die krieketw\u00eareldbeker 1992 in australi\u00eb en nieu-seeland gekwalifiseer, maar hulle het versuim om tot die volgende rondte te vorder, nadat hulle ses van hul agt wedstryde verloor het, ondanks twee noemenswaardige prestasies. in hul eerste wedstryd teen sri lanka het zimbabwe sy destyds hoogste telling van 312 lopies vir die verlies van vier paaltjies aangeteken, waartoe die paaltjiewagter-kolwer andy flower \u2019n onoorwonne 115 lopies bygedra het. sri lanka het hierdie teiken egter gehaal en sodoende met drie paaltjies gewen. in hul laaste wedstryd, wat nie meer beslissend was nie, het zimbabwe teen engeland, wat alreeds sy plek in die halfeindstryd bespreek het, te staan gekom. zimbabwe is op 134 uitgeboul. eddo brandes het toe \u2019n uitstekende vier paaltjies vir 21 lopies geneem en graham gooch met sy eerste aflewering uitgeboul. engeland het op 125 lopies al sy paaltjies verloor, waardeur zimbabwe \u2019n verrassende oorwinning met nege lopies aangeteken het. hierdie 22 krieketw\u00eareldbekerwedstryde was zimbabwe se enigste internasionale wedstryde in di\u00e9 tydperk.\n\n\n=== die jong toetsland ===\nin 1992 is die beheerliggaam zimbabwe krieket gestig en op 6 julie dieselfde jaar is zimbabwe as negende land deur die internasionale krieketraad toetsstatus toegeken. in oktober 1992 het zimbabwe sy eerste toetswedstryd, onder kaptein david houghton, teen indi\u00eb op harare sportklub gespeel. di\u00e9 wedstryd het onbeslis ge\u00ebindig en zimbabwe het sodoende die eerste span geword om \u2019n nederlaag in sy eerste toetswedstryd te vermy, sedert australi\u00eb in die heel eerste toetswedstryd in 1877 engeland verslaan het. zimbabwe se daaropvolgende toetswedstryde het egter teleurstellend verloop, waardeur hul toetsstatus in twyfel getrek is. zimbabwe het sy eerste oorwinning in 1995 tuis teen pakistan met \u2019n beurt aangeteken. in edi-krieket het zimbabwe ook gesukkel. tydens die krieketw\u00eareldbeker 1996 in indi\u00eb, pakistan en sri lanka is hulle weer vroeg uitgeskakel, nadat zimbabwe net kenia verslaan het. aan die einde van die jaar het hulle egter in die edi-reeks teen engeland verrassend met 3\u20130 gese\u00ebvier.\n\n\n=== kort goue tydperk ===\nten spyte van sy span se moeilikhede is die paaltjiewagter-kolwer andy flower as een van die w\u00eareld se beste kolwers beskou; sy kolfgemiddelde was in 2000 en 2001 meer as 80. destyds het zimbabwe ook krieketspelers opgelewer soos flower se broer grant, asook die veelsydiges andy blignaut en heath streak (wat later kaptein van die nasionale span sou word). murray goodwin was ook \u2019n kolwer van \u2019n w\u00eareldgehalte; n\u00e1 sy uittrede uit internasionale krieket het hy vir sussex baie lopies aangeteken. \u2019n ander kolwer van \u2019n w\u00eareldgehalte was david houghton, wat die zimbabwiese rekord vir die hoogste individuelle toetstelling van 266 teen sri lanka in 1994/95 aangeteken het. die partykeer kaptein en middelordekolwer alistair campbell, die veelsydige beendraaier paul strang, eddo brandes, en die snelbouler/aanvangskolwer neil johnson was ander belangrike bydraers vir zimbabwe op die destydse w\u00eareldverhoog. met die verskyning van hierdie kwaliteitspelers is in die laat 1990\u2019s \u2019n deurbraak bereik in terme van mededinging en die zimbabwiese span het toetswedstryde teen ander lande begin wen, insluitende \u2019n reeksoorwinning in pakistan.\nzimbabwe het tydens die krieketw\u00eareldbeker 1999 uitgeblink, die vyfde plek in die super ses gehaal en die halfeindstryd net misgeloop omdat hulle \u2019n swakker lopietempo as nieu-seeland gehad het. tydens die groepfase het zimbabwe indi\u00eb met drie lopies verslaan, voordat hulle teen hul buurland suid-afrika te staan gekom het. zimbabwe het in sy beurt 233 lopies vir die verlies van ses paaltjies aangeteken, met \u2019n goeie 76 deur die aanvangskolwer neil johnson. in antwoord het suid-afrika vir 40 lopies ses paaltjies verloor, voordat beide lance klusener en shaun pollock vyftigtalle aangeteken en die teiken op 48 lopies verminder het. dit was suid-afrika se eerste nederlaag teen zimbabwe en een van zimbabwe se vernaamste oorwinnings. neil johnson het ook met die bal uitgeblink, drie paaltjies geneem en is as speler van die wedstryd benoem. johnson het n\u00e1 hierdie toernooi egter ophou speel vir zimbabwe.\ngedurende hierdie tydperk het zimbabwe al die toetslande (behalwe vir australi\u00eb) gereeld geklop. zimbabwe het in 2000/01 nieu-seeland beide tuis en weg verslaan. die span het ook eindstryde van baie multinasionale eendagtoernooie gehaal. in 2001 was zimbabwe gasheer van die coca-cola-beker, waaraan ook indi\u00eb en wes-indi\u00eb deelgeneem het. zimbabwe is in al sy groepwedstryde verslaan, waarvolgens indi\u00eb en wes-indi\u00eb die eindstryd uitgespeel het.\n\n\n=== tekens van agteruitgang ===\ndie toenemende politisering van krieket, insluitende die keusebeleid van spelers volgens etniese kwotas, saam met die dalende politieke situasie in zimbabwe, het die krieketw\u00eareldbeker 2003, wat zimbabwe saam met suid-afrika en kenia aangebied het, ontwrig. engeland het sy wedstryd in zimbabwe verbeur en sodoende hul eie vordering tydens di\u00e9 toernooi gewaag. engeland se amptelike rede was die beweerde gebrek aan veiligheid, hoewel die politieke situasie ook \u2019n rede was. beide die zimbabwiese speler andy flower en die snelbouler henry olonga het tydens die eerste wedstryd teen namibi\u00eb swart armbande in \u201crou oor die dood van demokrasie\u201d in zimbabwe gedra. albei spelers in onmiddellik uit die span geskors en het oorsee om politieke asiel gevra. hierdie openbare politieke protes het \u2019n aansienlike verleentheid met die medegashere veroorsaak en ook die spanharmonie ontwrig. zimbabwe het, ook danksy die verbeurde wedstryd teen engeland, wat as \u2019n oorwinning vir hulle geag is, weer die super ses gehaal, maar hulle is n\u00e1 nederlae teen nieu-seeland, kenia en sri lanka uitgeskakel.\nn\u00e1 afloop van die krieketw\u00eareldbeker 2003 het van zimbabwe se beste spelers hul internasionale loopbane vroeg be\u00ebindig en \u2019n nuwe span het begin ontwikkel. alhoewel hulle nie vroe\u00ebr suksesse kon herhaal nie, het hierdie nuwe geslag van oorwegend multi-gedissiplineerde spelers \u2019n stewige ruggraat vir \u2019n mededingende, maar meestal nie suksesvolle span begin vorm. in laat 2003 het zimbabwe na australi\u00eb vir \u2019n twee-wedstrydreeks getoer. dit word veral onthou vir die australiese aanvangskolwer matthew hayden se beurt in die eerste toets, waartydens hy \u2019n rugspanning oorkom en toe \u2019n destydse rekord van 380 lopies aangeteken het; zimbabwe het egter swak vertoon.\n\n\n=== onttrekking en herbegin ===\nin 2004 het die zimbabwiese krieketunie (nou zimbabwe krieket) geweier om die kaptein heath streak vir die span te benoem. vervolgens het 14 spelers geweier om vir zimbabwe te speel en hulle is toe ook nie deur die beheerliggaam gekeur nie. hierdie verswakking van die span het zimbabwe gedwing om van sy toetswedstryde in 2004 af te las, maar hul toetsstatus het onangetas gebly. \u2019n beplande besoek deur sri lanka het voortgegaan, maar dit was \u2019n eensydige saak, aangesien zimbabwe deur onervare spelers verteenwoordig is wat nie oor internasionale ervaring beskik het nie. nadat zimbabwe in 2005 weer toetskrieket begin speel het, het weens die onttrekking deur baie ervare spelers \u2019n aantal ho\u00eb nederlae gevolg. in maart 2005 het zimbabwe twee toetswedstryde in suid-afrika elk met \u2019n beurt verloor. nog erger uitslae het in augustus tuis teen nieu-seeland gevolg, nadat hulle \u2019n toetswedstryd binne twee dae verloor het. zimbabwe was net die tweede toetsspan (n\u00e1 indi\u00eb in 1952) wat twee keer op dieselfde dag uitgeboul is. in september dieselfde jaar het hulle albei toetswedstryde teen indi\u00eb tuis verloor. n\u00e1 di\u00e9 toetsreeks het streak sy uittrede uit internasionale krieket aangekondig en sodoende die bele\u00ebrde span nog \u2019n terugslag toegedien. aan die einde van 2005 is \u2019n ooreenkoms bereik, waarvolgens afvallige spelers weer in die zimbabwiese nasionale span opgeneem is. met die goedkeuring van die ikr het zimbabwe sy deelname aan verdere toetswedstryde vir die jaar 2006 opgeskort.zimbabwe was gasheer van die drienasiesreeks in 2005/06, waaraan ook indi\u00eb en nieu-seeland deelgeneem het. die gasheer is in al die vier wedstryde verslaan, waarvolgens indi\u00eb en nieu-seeland die eindstryd uitgespeel het. tydens die krieketw\u00eareldbeker 2007 in wes-indi\u00eb is zimbabwe vroeg uitgeskakel, nadat hulle net teen ierland gelykop gespeel het. tydens die eerste t20i-w\u00eareldbeker in suid-afrika het zimbabwe in sy openingswedstryd australi\u00eb verrassend met vyf paaltjies verslaan, maar hulle is nogtans vroeg uitgeskakel. in aanloop tot die volgende toernooi in 2009 het beide engeland en suid-afrika om politieke redes daarop aangedring dat zimbabwe aan di\u00e9 toernooi onttrek, waarin hulle ingestem het.in oktober 2007 was daar belowende aankondigings, waarvolgens zimbabwe aan al drie binnelandse kompetisies in suid-afrika sou kon deelneem as deel van die pogings om die krieketgehalte in zimbabwe te verbeter. hul deelname aan die toernooie is egter in twyfel getrek toe die planne uitgestel is hangende \u2019n raadsvergadering van krieket suid-afrika. laat in november 2007 is \u2019n kompromie bereik, waarvolgens zimbabwe aan die mtn binnelandse kampioenskap en die standard bank pro 20-reeks sou kon deelneem, maar nie aan die supersport-reeks soos oorspronklik beplan nie. pleks daarvan het hulle drie eersterangse vierdaagse wedstryde teen \u2019n saamgestelde suid-afrikaanse span, bestaande uit konsessie- en provinsiale spelers, gespeel. zimbabwe het die drie wedstryde in paarl, potchefstroom en kimberley gewen. tussen hierdie wedstryde het zimbabwe wes-indi\u00eb vir \u2019n edi-reeks van vyf wedstryde gehuisves en \u2019n verrassende oorwinning in die openingswedstryd behaal, voordat die gaste di\u00e9 reeks met 3\u20131 beklink het. die laaste wedstryd is weens re\u00ebn afgelas.\n\n\n=== terugkeer op internasionale vlak ===\nin 2010 het zimbabwe die driehoekige reeks aangebied, waaraan ook indi\u00eb en sri lanka deelgeneem het. zimbabwe het drie van hul vier wedstryde gewen, maar hulle is in die eindstryd deur sri lanka verslaan. met sy deelname aan beide die t20i-w\u00eareldbeker 2010 en die krieketw\u00eareldbeker 2011 het zimbabwe na internasionale toernooie teruggekeer, maar hulle is in albei toernooie vroeg uitgeskakel, alhoewel hulle by laasgenoemde die assosiaatlede verslaan het. in augustus dieselfde jaar het zimbabwe ook sy eerste toetswedstryd n\u00e1 sy onttrekking in 2006 gespeel en bangladesj met 130 lopies verslaan. n\u00e1 die toetswedstryd het zimbabwe en bangladesj \u2019n edi-reeks van vyf wedstryde gespeel. zimbabwe het di\u00e9 reeks met 3\u20132 gewen en sodoende sy eerste reeks teen \u2019n toetsland sedert 2006 beklink.aan die begin van november 2011 was zimbabwe op die punt om nieu-seeland tuis in \u2019n toetswedstryd te verslaan. hulle het 366 lopies in hul tweede beurt gejaag en was op \u2019n goed geplaaste 265 lopies vir die verlies van drie paaltjies, nadat taylor 117 lopies aangeteken het. die span het egter ineengestort en aan nieu-seeland \u2019n oorwinning met 34 lopies besorg. in januarie en februarie 2012 het zimbabwe vir \u2019n enkele toets, drie edi- en twee t20i-wedstryde na nieu-seeland getoer, maar al die ses hul wedstryde verloor. in die toetswedstryd is hulle twee keer op die derde dag uitgeboul \u2013 op 51 lopies (hul laagste toetstelling) en op 143 lopies \u2013 en hulle is met \u2019n beurt en 301 lopies verslaan.\n\n\n=== finansi\u00eble probleme ===\ntydens die t20i-w\u00eareldbeker 2012 in sri lanka is zimbabwe vroeg uitgeskakel, nadat hulle deur beide die gasheer en suid-afrika verslaan is. in augustus en september 2013 het zimbabwe pakistan vir twee toets-, drie edi- en twee t20i-wedstryde gehuisves. pakistan het albei t20is gewen, voordat hulle ook die edi-reeks met 2\u20131 beklink het. die gaste het ook die eerste toetswedstryd gewen, nadat younis khan \u2019n tweehonderdtal (200 lopies) in die tweede beurt aangeteken het. zimbabwe het egter die tweede toetswedstryd met 24 lopies gewen \u2013 sedert 2001 hul eerste oorwinning teen \u2019n ander span as bangladesj \u2013 en die toetsreeks met 1\u20131 ge\u00ebwenaar. in 2013/14 het die finansi\u00eble situasie van zimbabwe krieket toenemend vererger. die ikr moes inspring en \u2019n finasi\u00eble hupstoot gee, maar die gebruik van geldelike voordele is bevraagteken. zimbabwiese spelers het herhaaldelik met boikot gedreig en \u2019n spelersvereniging gestig. die zimbabwiese span het gesukkel om borge te lok, wat die plaaslike struktuur geraak en tot die kansellasie van baie toernooie soos die pro40 gelei het. \u2019n aantal konsessies aan die spelers is ook afgelas. verskeie toere is vertraag, ingetrek of gekanselleer. tydens die t20i-w\u00eareldbeker 2014 se groepfase het hulle beide nederland en die verenigde arabiese emirate verslaan, maar nederland het weens sy beter lopietempo tot die volgende rondte gevorder.in julie 2014 het zimbabwe afghanistan vir \u2019n edi-reeks van vier wedstryde gehuisves. hulle het die eerste twee wedstryde gewen, voordat die afghane die laaste twee wedstryde gewen het om di\u00e9 reeks te ewenaar. die volgende maand het zimbabwe suid-afrika vir \u2019n eenmalige toetswedstryd en drie edi-wedstryde gehuisves, maar hulle het al hul vier wedstryde verloor. australi\u00eb het by die twee spanne aangesluit om die driereeks 2014 uit te speel. nadat zimbabwe sy eerste twee wedstryde teen onderskeidelik australi\u00eb en suid-afrika verloor het, het hulle in die vierde wedstryd \u2019n verrassende oorwinning teen australi\u00eb aangeteken. dit was die eerste keer in 31 jaar wat zimbabwe daarin geslaag het om australi\u00eb te verslaan; die laaste zimbabwiese oorwinning teen australi\u00eb was tydens die krieketw\u00eareldbeker 1983 in engeland. ondanks di\u00e9 oorwinning het zimbabwe sy laaste wedstryd verloor en is uit die toernooi geskakel. laat in 2014 het zimbabwe vir drie toets- en vyf edi-wedstryde na bangladesj getoer, maar hulle is in al hul agt wedstryde verslaan. daarna is stephen mangongo as afrigter afgedank. in laat desember 2014 het zimbabwe krieket hom met dav whatmore vervang.\n\n\n=== swak toernooiprestasies ===\ntydens die krieketw\u00eareldbeker 2015 in australi\u00eb en nieu-seeland het zimbabwe net daarin geslaag om die verenigde arabiese emirate te verslaan en hulle is vervolgens in die groepfase uitgeskakel. gedurende die toernooi het brendan taylor sy aftrede van zimbabwiese krieket aangekondig, nadat hy tydens die toernooi 433 lopies en twee honderdtalle aangeteken het. n\u00e1 afsluit van die toernooi was taylor onder die voorste lopiemakers. in mei 2015 was zimbabwe n\u00e1 die 2009-aanval op die sri lankaanse span in lahore die eerste volle lid wat na pakistan getoer het. zimbabwe het die t20i-reeks met 0\u20132 en die edi-reeks met dieselfde uitslag verloor. in julie dieselfde jaar het hulle indi\u00eb gehuisves, maar hulle is in die edi-reeks met 0\u20133 verslaan, terwyl die t20i-reeks met 1\u20131 onbeslis ge\u00ebindig het, insluitende zimbabwe se eerste t20i-oorwinning in harare. in augustus 2015 het zimbabwe nieu-seeland vir \u2019n edi-reeks van drie wedstryde gehuisves en die eerste wedstryd gewen, maar hulle het die reeks nogtans met 1\u20132 verloor, asook die eenmalige t20i-wedstryd. laat in september het pakistan aangekom, nadat hulle besluit het om hul toer uit te stel om nie hul kwalifisering vir die kampioenetrofee 2017 met moontlike nederlae te waag nie. pakistan het die t20i-reeks met 2\u20130 en die edi-reeks met 2\u20131 gewen.n\u00e1 die reeks teen pakistan het zimbabwe in oktober die destydse assosiaatlede ierland en afghanistan gelyktydig gehuisves. zimbabwe het ierland in die edi-reeks met 2\u20131 verslaan. afghanistan het zimbabwe egter met 3\u20132 verslaan en sy edi-reeks gewen. dit was die eerste keer wat \u2019n assosiaatlid \u2019n volle lid tydens \u2019n bilaterale reeks verslaan het. zimbabwe is toe ook in die t20i-reeks deur afghanistan met 2\u20130 verslaan. n\u00e1 \u2019n reeks verlore wedstryde op eie bodem het zimbabwe in november na bangladesj getoer. hulle het egter verdere nederlae gely, nadat hulle die edi-reeks met 0\u20133 verloor het, terwyl die t20i-reeks met 1\u20131 onbeslis ge\u00ebindig het. rondom die jaarwisseling van 2015 en 2016 het zimbabwe in \u2019n edi-reeks van vyf en \u2019n t20i-reeks van twee wedstryde teen afghanistan in die verenigde arabiese emirate te staan gekom. tot in die vierde wedstryd was die edi-reeks gelykop, voordat hulle met 2\u20133 verloor het; zimbabwe is ook in albei t20i-wedstryde verslaan. zimbabwe het toe vir \u2019n t20i-reeks van vier wedstryde na bangladesj getoer, wat met 2\u20132 gelykop ge\u00ebindig het.nadat chigumbura as kaptein bedank het, het in 2016 hamilton masakadza by hom oorgeneem. gedurende die t20i-w\u00eareldbeker 2016 in indi\u00eb is zimbabwe in die eerste rondte uitgeskakel, nadat hulle met 59 lopies deur afghanistan verslaan is. zimbabwe het beide afrigter whatmore en kaptein hamilton masakadza afgedank voordat indi\u00eb in middel-2016 zimbabwe besoek het. die boulafrigter makhaya ntini is voorlopig as hoofafrigter aangestel, terwyl die voorheen benoemde adjunkkaptein graeme cremer, wat die t20i-w\u00eareldbeker 2016 misgeloop het, as tussentydse kaptein aangewys is. lance klusener is as voltydse kolfafrigter aangestel. indi\u00eb se besoek was die vierde in ses jaar en hulle het \u2019n edi- en \u2019n t20i-reeks met drie wedstryde elk gespeel. die indiese keurders het die meeste van hul ervare spelers laat rus. zimbabwe is in die edi-reeks met 0\u20133 platgeloop, wat tot woedende reaksies van die ondersteuners gelei het. daarbenewens is verskeie zimbabwiese sleutelspelers voor of tydens die t20i-reeks beseer. desondanks het zimbabwe daarin geslaag om die eerste t20i-wedstryd met twee lopies te wen, voordat hulle in die tweede wedstryd verslaan is. di\u00e9 reeks was n\u00e1 twee wedstryde met 1\u20131 gelykop. die laaste wedstryd het zimbabwe met drie lopies en die reeks sodoende met 1\u20132 verloor. \u2019n maand later het nieu-seeland vir twee toetswedstryde na zimbabwe getoer en albei toetse sterk gewen; hierdie was zimbabwe se sesde agtereenvolgende nederlaag teen die black caps.\n\n\n=== herbegin en klein suksesse ===\nvoor die sri lankaanse besoek in zimbabwe in laat september is streak as hoofafrigter van zimbabwe benoem en ntini as boulafrigter aangestel. zimbabwe het op 29 oktober 2016 in sy 100ste toetswedstryd teen sri lanka gespeel, maar hulle is met 225 lopies verslaan. zimbabwe het die toetsreeks van twee wedstryde teen sri lanka met 0\u20132 verloor. sri lanka het vir die driereeks 2016/17 aangebly, waaraan ook wes-indi\u00eb deelgeneem het. n\u00e1 \u2019n nederlaag, \u2019n gelykop, \u2019n onbesliste wedstryd en \u2019n oorwinning het zimbabwe tot die eindstryd gevorder, maar hulle is deur sri lanka met ses paaltjies verslaan. in vroeg 2017 het afghanistan zimbabwe in \u2019n edi-reeks met 3\u20132 verslaan. zimbabwe se daaropvolgende edi-reeks in middel-2007 in skotland het met 1\u20131 onbeslis ge\u00ebindig. n\u00e1 15 jaar het zimbabwe in junie 2017 vir vyf edi-wedstryde en \u2019n enkele toetswedstryd weer na sri lanka getoer. in die eerste wedstryd op 30 junie 2017 in galle het zimbabwe sy eerste edi-oorwinning in sri lanka aangeteken; dit is ook hul eerste oorwinning teen sri lanka in enige krieket. solomon mire het \u2019n beslissende honderdtal aangeteken en zimbabwe suksesvol \u2019n teiken van 319 gejaag; dit was ook hul eerste suksesvolle jaag van meer as 300 lopies in sri lanka. ondanks di\u00e9 oorwinning het zimbabwe die twee volgende wedstryde verloor, maar hulle het herstel en die vierde natgere\u00ebne wedstryd gewen. die vyfde wedstryd het hulle met drie paaltjies gewen. zimbabwe is in die volgende eenmalige toetswedstryd met vier paaltjies verslaan, deels weens \u2019n omstrede stonkbeslissing op die vyfde dag van di\u00e9 toets.in oktober het die voormalige spelers brendan taylor en kyle jarvis n\u00e1 \u2019n onderbreking van twee jaar by die nasionale span heraangesluit en in die twee-toetsreeks teen wes-indi\u00eb gespeel. zimbabwe het die eerste wedstryd en sodoende die twee-toetsreeks met 0\u20131 verloor. hul onbesliste uitslag in die tweede toetswedstryd was hul eerste in meer as twaalf jaar en hulle het hul eerste punte op die ikr-ranglys ingepalm, nadat hulle hul reeks van tien agtereenvolgende nederlae be\u00ebindig het.\n\n\n=== misgelope toernooie ===\naan die drienasiesreeks 2018 in zimbabwe het australi\u00eb en pakistan deelgeneem, wat, n\u00e1 vier nederlae deur zimbabwe, ook in die eindstryd ontmoet het. in maart het zimbabwe tydens die kwalifisering vir die krieketw\u00eareldbeker 2019 nege ander spanne gehuisves om die twee oorblywende plekke van die hooftoernooi in engeland en wallis uit te speel. zimbabwe is in groep b saam met afghanistan, nepal, hongkong en skotland geplaas. zimbabwe het die super ses gehaal, nadat hulle nepal, afghanistan en hongkong verslaan en teen skotland gelykop gespeel het. zimbabwe het ierland in die eerste wedstryd van die super ses verslaan, maar hulle het die tweede teen wes-indi\u00eb verloor. in die laaste, beslissende wedstryd het hulle \u2019n verrassende nederlaag teen die verenigde arabiese emirate met drie lopies gely en sodoende die toernooi misgeloop. dit is die eerste keer sedert 1979 wat zimbabwe versuim het om vir \u2019n krieketw\u00eareldbekertoernooi te kwalifiseer.n\u00e1 hierdie mislukking het zimbabwe krieket die hele nasionale afrigtingspersoneel, die nasionale kaptein, die o/19-afrigter en die nasionale keurderbeamptes van hul poste verwyder. tydens \u2019n perskonferensie het zk voorgestel dat brendan taylor die span se leierskap sal oorneem. in mei 2018 het zk die aanstelling van lalchand rajput as voorlopige hoofafrigter bekend gemaak. in augustus 2018 is hy as voltydse hoofafrigter benoem.2019 het vir zimbabwe erg begin, nadat graeme cremer sy loopbaan stopgesit en beplande toere deur beide indi\u00eb en afghanistan afgelas moes word. zimbabwe het hamilton masakadza as kaptein in al die krieket heraangestel en peter moor is as onderkaptein benoem. beide masakadza en taylor het die reeks teen die verenigde arabiese emirate egter weens beserings misgeloop. moor het die span tydens masakadza se afwesigheid aangevoer. onder moor het zimbabwe sy eerste skoonskipreeks in meer as \u2019n dekade aangeteken, nadat hulle die verenigde arabiese emirate met 4\u20130 verslaan het.masakadza het saam met taylor by die zimbabwiese span vir die toer na nederland heraangesluit. zimbabwe het die edi-reeks met 0\u20132 verloor. nadat nederland die eerste t20i-wedstryd gewen het, het die tweede wedstryd in \u2019n gelykop ge\u00ebindig. zimbabwe het die superboulbeurt gewen en sodoende die reeks met 1\u20131 ge\u00ebwenaar. gedurende di\u00e9 toer is die zimbabwiese krieketraad opgeskort en deur \u2019n voorlopige raad vervang.\n\n\n=== hernude skorsing en hertoelating ===\nweens politieke inmenging deur die regering en die vrees dat geldmiddele vir die nasionale beheerliggaam aan die regering gaan, het die ikr op 18 julie 2019 zimbabwe van ikr-toernooie geskors. di\u00e9 besluit deur die ikr het \u2019n aantal spelers gefrustreerd gelaat. vervolgens kon zimbabwe nie aan die t20i-w\u00eareldbeker 2021-kwalifisering deelneem nie (hulle is deur nigeri\u00eb vervang) en het di\u00e9 toernooi misgeloop. die zimbabwiese krieketraad is kort daarna deur die regering heringestel, maar hul skorsing het bly staan. gedurende hierdie tydperk het beide solomon mire en kaptein hamilton masakadza (onder wie zimbabwe al sy 25 edi-wedstryde verloor het) hul bedankings aangekondig. ondanks sy skorsing het zimbabwe krieket bevestig dat hulle steeds aan die drienasiesreeks in bangladesj sou kon deelneem, aangesien hulle kan voortgaan om wedstryde teen ander ikr-lede te speel. die drienasiesreeks het op 13 september afgeskop en die eindstryd is op 24 september uitgespeel. masakadza se laaste toernooi vir zimbabwe het n\u00e1 een oorwinning in vier wedstryde met hul uitskakeling ge\u00ebindig.onder die nuwe voorlopige kaptein sean williams en die gebreek aan baie van hul sleutelspelers het zimbabwe na singapoer getoer om in die drienasiesreeks sonder \u2019n eindstryd teen die gasheer en nepal te speel. zimbabwe het nepal in die eerste wedstryd verslaan, maar teen singapoer in die tweede wedstryd verloor. zimbabwe het die volgende twee wedstryde gewen en sodoende hul eerste reeksoorwinning in die t20i-formaat aangeteken. in oktober 2019 het die ikr zimbabwe krieket se skorsing gelig, waardeur hulle vir toekomstige toernooie weer toegelaat is.zimbabwe het die jaar 2020 met \u2019n toetsreeks teen sri lanka tuis begin wat hulle met 0\u20131 verloor het. daarop het \u2019n toetswedstryd, asook \u2019n edi- en t20i-reeks in bangladesj gevolg, maar zimbabwe is in al hierdie wedstryde verslaan. in 2021 het zimbabwe sy eerste toetsreeks teen afghanistan in die verenigde arabiese emirate gespeel, wat met 1\u20131 gelykop ge\u00ebindig het. aansluitend het hulle pakistan vir twee toetswedstryde en drie t20is gehuisves. n\u00e1 twee swak nederlae in albei toetswedstryde het zimbabwe sy eerste t20i-oorwinning teen pakistan aangeteken. nogtans is hulle in die t20i-reeks met 2\u20131 verslaan. in mei 2022 het hulle vir die eerste keer \u2019n bilaterale t20i-reeks teen namibi\u00eb verloor (met 2\u20133). in julie 2022 het zimbabwe die t20i-w\u00eareldbekerkwalifisering b vir die t20i-w\u00eareldbeker 2022 in australi\u00eb aangebied en di\u00e9 kwalifisering onoorwonne gewen. tydens die t20i-w\u00eareldbeker 2022 se eerste rondte het zimbabwe ierland en skotland verslaan, terwyl hulle teen wes-indi\u00eb verloor het, waarmee die zimbabwi\u00ebrs die super 12 gehaal het. hier moes zimbabwe se wedstryd teen suid-afrika n\u00e1 enkele boulbeurte weens re\u00ebn afgelas word, waarvolgens dit onbeslis ge\u00ebindig het. daarna het hulle \u2019n verrassende oorwinning teen pakistan aangeteken, maar daarna teen bangladesj, nederland en indi\u00eb verloor, waarmee die span uit die toernooi geskakel is. tydens die krieketw\u00eareldbeker 2023-kwalifisering in zimbabwe het die gasheer n\u00e1 oorwinnings teen nepal, nederland, wes-indi\u00eb en die verenigde state die super ses gehaal, waar hulle oman verslaan het, maar teen beide sri lanka en skotland verloor het, waarmee hulle die hooftoernooi in indi\u00eb misgeloop het. die afrikakwalifisering vir die t20i-w\u00eareldbeker 2024 het die zimbabwi\u00ebrs agter namibi\u00eb en uganda in die derde plek afgesluit, nadat hulle deur di\u00e9 twee spanne geklop is (deur uganda vir die eerste keer nog), waarmee hulle die hooftoernooi in wes-indi\u00eb en die verenigde state misgeloop het.\n\n\n=== spelerverlies ===\nin zimbabwe word krieket \u2013 net soos rugby, maar anders as sokker \u2013 tot vandag toe beskou as \u2019n deur \u201cwit\u201d mense oorheersde sport, wat hoogstens die middelklas betrek. dit het die sosiale status van di\u00e9 sportsoort in verskeie opsigte verswak, aangesien die nasionale span vir sy ontwikkeling vir \u2019n lang tydperk op suid-afrikaanse toernooie staat moes maak en die integrasie van minderbevoorregte dele van die samelewing eers n\u00e1 1980 aangepak kon word. \u2019n ander probleem is die fokus op privaat skole, waardeur krieket vir die meeste kinders van laer sosiale klasse grootliks ontoeganklik is. ondanks die beskeie infrastruktuur en beperkte moontlikhede is die land tot op middelskoolvlak redelik mededingend. daarna ontvang spelers egter min of geen salaris, waardeur klubkrieket onderontwikkel en die plaaslike liga onaantreklik is. baie talentvolle spelers gaan na die buiteland om hul loopbane voort te sit \u2013 veral na suid-afrika. van die bekendste zimbabwiese krieketspelers tel onder di\u00e9 uitgewekenes. vir suid-afrika het onder andere colin bland, chris duckworth, asook david en tony pithey gespeel.\n\n\n== kleure, kenteken en bynaam ==\nin toetskrieket dra zimbabwe wit krieketklere met die zimbabwiese vo\u00ebl op die linkerbors van die hemp en die borg se kenteken op die regterbors. veldwerkers mag \u2019n donkergroen pet of \u2019n wit sonhoed dra, albei ook met die zimbabwiese vo\u00ebl op. die kolwers se helms is op \u2019n soortgelyke manier geverf.\nin edi- en t20i-krieket dra zimbabwiese spelers rooi truie, gewoonlik met geel aksente, of soms groen of swart. veldwerkers dra \u2019n rooi bofbalpet of \u2019n rooi sonhoed. die kolwers se helms is donkergroen. tydens ikr-toernooie is die borg se kenteken op die regtermou en die inskrif zimbabwe op die voorkant van die hemp.\ntans word die truie deur vega sportswear vervaardig. vorige verskaffers was reebok (2011\u20132013), ihsan sports (2004\u20132007), asics (1999) en international sports clothing (1992\u20131996). ppc zimbabwe is sedert 2018 die borg. vorige borge was castle lager (2013\u20132018), cbz limited (2010\u20132013), old mutual life assurance (2002\u20132004) en zimbabwe sun.zimbabwe se bynaam the chevrons is ontleen aan die sigsagpatroon in die mure by die ru\u00efnestad groot-zimbabwe. die kenteken toon \u2019n paaltjie links bo, \u2019n krieketveldfraiing regs bo, \u2019n krieketbal links onder en \u2019n zimbabwe-vo\u00ebl regs onder.\n\n\n== tuisstadions ==\n\nnes ander vername krieketlande soos australi\u00eb, bangladesj, engeland, ierland, indi\u00eb, nieu-seeland, pakistan, sri lanka, wes-indi\u00eb en suid-afrika beskik zimbabwe oor geen amptelike tuisstadion vir sy nasionale span nie. die zimbabwiese nasionale krieketspan gebruik vir hul krieketwedstryde eerder \u2019n verskeidenheid stadions dwarsdeur zimbabwe. die zimbabwiese nasionale krieketspan het tot dusver drie tuisstadions tydens toetswedstryde ingespan:\n\n\n=== krieketw\u00eareldbekerstadions ===\nzimbabwe het saam met die afrikalande suid-afrika en kenia die krieketw\u00eareldbeker 2003 aangebied. zimbabwe het sy groepwedstryde tydens di\u00e9 toernooi op \u00f3f harare sportklub in harare \u00f3f queens sportklub in bulawayo gespeel. engeland het sy wedstryd teen zimbabwe in harare weens veiligheidskwessies egter verbeur.saam met suid-afrika en namibi\u00eb sal zimbabwe die krieketw\u00eareldbeker 2027 aanbied.\n\n\n== internasionale toere ==\nsoos gebruiklik sedert die begin van internasionale krieket onderneem die zimbabwiese nasionale krieketspan deels maandelange oorsese toere, waartydens hulle teen ander nasionale spanne, plaasliksaamgestelde spanne en klubspanne speel. eweneens huisves hulle ander nasionale spanne wat na zimbabwe toer. gedurende die plaaslike somer tree hulle as gasheer op of onderneem op hul beurt toere deur die ander krieketlande van die suidelike halfrond en gedurende die plaaslike winter onderneem hulle toere deur krieketlande van die noordelike halfrond. as deel hiervan ding zimbabwe in toetskrieket sedert 1999\u20132000 teen australi\u00eb om die southern cross-trofee en sedert 2001 teen wes-indi\u00eb om die clive lloyd-trofee mee.\n\n\n== spelers ==\n\n\n=== bekende spelers ===\neen voormalige zimbabwiese speler is vir sy uitstekende prestasies in die internasionale krieketraad se heldesaal opgeneem:\n\n\n=== spelerstatistieke ===\naltesaam het vir zimbabwe 126 spelers toets-, 154 spelers edi- en 74 spelers t20i-krieket gespeel. vervolgens die spelers, wat vir die zimbabwiese span die meeste lopies aangeteken en die meeste paaltjies geneem het.\n\n\n==== lopies ====\n\n\n==== paaltjies ====\n\n\n=== spankapteins ===\ntot op hede was twaalf spelers reeds die kaptein vir zimbabwe tydens \u2019n toetswedstryd, 23 tydens \u2019n edi en tien tydens \u2019n t20i.\n\n\n== rekords ==\n\n\n=== toetsrekord teen ander lande ===\n\n\n=== w\u00eareldtoetskampioenskap ===\n2019\u20132021: nie gekwalifiseer nie\n2021\u20132023: nie gekwalifiseer nie\n2023\u20132025: nie gekwalifiseer nie\n\n\n=== edi-rekord teen ander lande ===\n\n\n=== krieketw\u00eareldbekerrekord ===\n\n\n=== kampioenetrofeerekord ===\n\n\n=== t20i-rekord teen ander lande ===\n\n\n=== t20i-w\u00eareldbekerrekord ===\n\n\n== sien ook ==\n\nzimbabwiese nasionale rugbyspan\n\n\n== verwysings ==\n\n\n== verdere leesstof ==\n(en)  jonty winch (2008). \u2018there were a fine manly lot of fellows\u2019: cricket, rugby and rhodesian society during william milton\u2019s administration, 1896\u20131914 (pdf). sport in history. vol. 4 (28 uitg.). london: the british society of sports history. pp. 584\u2013585. doi:10.1080/17460260802580636. besoek op 1 desember 2023.\n\n\n== eksterne skakels ==\n(en)  amptelike webwerf\n(en)  zimbabwe op espncricinfo\n(en)  zimbabwe by die ikr"