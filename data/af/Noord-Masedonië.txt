"noord-masedoni\u00eb (masedonies: \u0441\u0435\u0432\u0435\u0440\u043d\u0430 \u043c\u0430\u043a\u0435\u0434\u043e\u043d\u0438\u0458\u0430, severna makedonija, [mak\u025b\u02c8d\u0254nija]; albanees: maqedonia e veriut), amptelik die republiek noord-masedoni\u00eb (masedonies: \u0440\u0435\u043f\u0443\u0431\u043b\u0438\u043a\u0430 \u0441\u0435\u0432\u0435\u0440\u043d\u0430 \u043c\u0430\u043a\u0435\u0434\u043e\u043d\u0438\u0458\u0430, republika severna makedonija, ; albanees: republika e maqedonis\u00eb s\u00eb veriut), is \u2019n landingeslote republiek op die balkanskiereiland. dit is een van die opvolgerstate van joego-slawi\u00eb en het in september 1991 onafhanklik geword. die land het \u2019n oppervlakte van 25 713 km\u00b2 en het volgens die 2021-sensus \u2019n bevolking van 1 832 696 gehad. aangrensend is bulgarye in die ooste, albani\u00eb in die weste, griekeland in die suide en serwi\u00eb en kosovo in die noorde. die hoofstad en grootste stad is skopje.\n\ntussen september 1991 en februarie 2019 was dit amptelik bekend as die republiek masedoni\u00eb. dit het in 1993 lid van die verenigde nasies geword, maar vanwe\u00eb \u2019n dispuut met griekeland oor sy naam is dit toegelaat onder die naam die voormalige joego-slawiese republiek masedoni\u00eb (afgekort as fyr masedoni\u00eb en fyrom), \u2019n term wat ook gebruik is deur internasionale organisasies soos die europese unie, die raad van europa en navo. op 12 junie 2018 het masedoni\u00eb en griekeland permanent ooreengekom om hul dispuut te be\u00ebindig, wat daartoe gelei het dat die huidige naam op 12 februarie 2019 aangeneem is.noord-masedoni\u00eb bestaan min of meer uit die noordelike derde van die groter geografiese streek masedoni\u00eb, wat ook die aangrensende dele van noord-griekeland en en suidwes-bulgarye insluit. die land se geografie bestaan hoofsaaklik uit berge, valleie en riviere. skopje is die tuiste van nagenoeg \u2019n kwart van die land se inwoners. die meerderheid is etniese masedoni\u00ebrs, \u2019n suid-slawiese volk. albanese maak \u2019n aansienlike minderheid (sowat 25 persent) uit, gevolg deur turke, roma, serwi\u00ebrs en ander.\ndie streek se geskiedenis dateer uit die oudheid \u2013 dit begin met die koninkryk paionia, moontlik \u2019n staat met \u2019n mengsel van thraci\u00ebrs en illiri\u00ebrs. in die laat 6de eeu v.c. is die gebied ingelyf by die achaemenidiese ryk en in die 4de eeu v.c. geannekseer deur die koninkryk masedoni\u00eb. die romeine het dit in die 2de eeu v.c. verower en dit deel gemaak van die veel groter provinsie masedoni\u00eb. die gebied het deel gebly van die bisantynse ryk, of oos-romeinse ryk, en is sedert die 6de eeu n.c. dikwels ingeval deur slawiese volke, wat hulle daar gevestig het.\nn\u00e1 \u2019n eeue lange reeks konflikte tussen bisantium en die bulgaarse en serwiese ryk het dit van die 14de eeu af geleidelik onder ottomaanse heerskappy gekom. tussen die laat 19de en vroe\u00eb 20ste eeu het \u2019n unieke masedoniese identiteit ontstaan, hoewel die moderne streek masedoni\u00eb n\u00e1 die balkanoorlo\u00eb van 1912 en 1913 onder serwiese bewind gekom het. n\u00e1 die eerste w\u00eareldoorlog van 1914 tot 1918 is dit ingelyf by die serwies-oorheersde koninkryk joego-slawi\u00eb, wat in 1963, n\u00e1 die tweede w\u00eareldoorlog, die sosialistiese federale republiek joego-slawi\u00eb geword het. noord-masedoni\u00eb het \u2019n sosialistiese republiek van joego-slawi\u00eb gebly totdat dit in 1991 vreedsaam afgestig het.\nhoewel noord-masedoni\u00eb een van europa se armste lande is, het dit groot vooruitgang gemaak in die ontwikkeling van \u2019n oop, markgebaseerde ekonomie. noord-masedoni\u00eb is \u2019n unit\u00eare parlemente grondwetlike republiek en \u2019n lidland van die verenigde nasies, navo, raad van europa, w\u00eareldbank, ovse, sentraal-europese vryehandelsooreenkoms en die w\u00eareldhandelsorganisasie. daarbenewens is dit \u2019n kandidaat vir aansluiting by die europese unie.\n\n\n== etimologie ==\ndie land se naam is afgelei van die griekse \u03bc\u03b1\u03ba\u03b5\u03b4\u03bf\u03bd\u03af\u03b1 (makedon\u00eda), \u2019n koninkryk wat na die antieke masedoni\u00ebrs genoem is. hul naam, \u03bc\u03b1\u03ba\u03b5\u03b4\u03cc\u03bd\u03b5\u03c2 (maked\u00f3nes), is weer afgelei van die antieke griekse byvoeglike naamwoord \u03bc\u03b1\u03ba\u03b5\u03b4\u03bd\u03cc\u03c2 (makedn\u00f3s), wat \"lank\" of \"spits\" beteken. daar word geglo die naam het \u00f3f \"hooglanders\" \u00f3f \"die lang mense\" beteken, moontlik \u2019n verwysing na die antieke masedoni\u00ebrs.\n\n\n== geskiedenis ==\n\n\n=== antieke en romeinse tydperk ===\ndie republiek noord-masedoni\u00eb stem rofweg ooreen met die antieke koninkryk paionia, wat net noord van die antieke koninkryk masedoni\u00eb gele\u00eb was.in die laat 6de eeu v.c. het die achaemenidiese perse onder dareios die grote paionia verower en dit wat vandag noord-masedoni\u00eb is, by sy uitgebreide gebied ingelyf. nadat hulle in 479 v.c. in die tweede persiese inval in griekeland teen die grieke verloor het, het die perse eindelik uit hul europese gebiede onttrek, insluitende uit wat vandag noord-masedoni\u00eb is.\nin 356 v.c. het philippos ii van masedoni\u00eb die streke van bo-masedoni\u00eb en die suidelike deel van paionia in die koninkryk masedoni\u00eb opgeneem. philippos se seun alexander die grote het die oorblywende deel van die streek verower en dit by sy ryk ingesluit.\ndie romeine het in 146 v.c. die provinsie masedoni\u00eb gestig. hoewel grieks die belangrikste taal in die oostelike deel van die romeinse ryk gebly het, het latyn in \u2019n mate in masedoni\u00eb versprei.\n\n\n=== middeleeuse en ottomaanse tydperk ===\nslawiese volke het hulle in die 6de eeu n.c. in die balkanstreek, insluitende noord-masedoni\u00eb, gevestig. bisantynse geskrifte getuig van hoe slawi\u00ebrs in die 580's bisantynse gebiede in die streek masedoni\u00eb geplunder het, later met die hulp van proto-bulgare. volgens historiese rekords het \u2019n groep proto-bulgare, slawi\u00ebrs en bisantyne onder \u2019n proto-bulgaar met die naam koeber omstreeks 680 in die omgewing van die keramisiese vlakte, met die stad bitola as middelpunt, gaan woon. presian i van bulgarye se bewind stem o\u00ebnskynlik ooreen met die uitbreiding van bulgaarse beheer oor die slawiese stamme in en om masedoni\u00eb. die slawiese volke wat hulle in die streek masedoni\u00eb gevestig het, het hulle omstreeks die 9de eeu tydens die bewind van tsaar boris i van bulgarye tot die christelike geloof bekeer.\naan die einde van die 10de eeu het die streek wat nou die republiek noord-masedoni\u00eb is, die politieke en kulturele sentrum van die eerste bulgaarse ryk van tsaar samuel geword, terwyl die bisantyne keiser basilius ii in 972 oor die oostelike deel van die ryk (wat nou bulgarye is) begin heers het; dit sluit die destydse hoofstad, preslav, in. ohrid het die nuwe hoofstad geword, asook die setel van die bulgaarse patriargaat. van toe af het die bulgaarse model \u2019n integrale deel van die slawiese kultuur as \u2019n geheel geword. n\u00e1 verskeie dekades van feitlik onophoudelike gevegte het bulgarye in 1018 onder bisantynse bewind gekom. die hele noord-masedoni\u00eb is as die provinsie bulgarye in die bisantynse ryk ingelyf en die bulgaarse patriargaat is in rang verlaag tot \u2019n aartsbisdom.in die 13de en 14de eeu is bisantynse heerskappy onderbreek deur tydperke van bulgaarse en serwiese bewind. konstantin asen, \u2019n voormalige adellike van skopje, het byvoorbeeld van 1257 tot 1277 as tsaar van bulgarye geheers. later het skopje onder stefan du\u0161an die hoofstad van die serwiese ryk geword. n\u00e1 die ontbinding van die ryk het die streek \u2019n gebied geword van onafhanklike plaaslike heersers van die serwiese adellike huise van mrnjav\u010devi\u0107 en draga\u0161. die gebied van die huis van mrnjav\u010devi\u0107 het westelike dele van die huidige republiek noord-masedoni\u00eb ingesluit en die gebiede van die huis van draga\u0161 oostelike dele. die eerste huis se hoofstad was prilep en dit het net twee heersers gehad: koning vuka\u0161in mrnjav\u010devi\u0107 en sy seun, koning marko. laasgenoemde het \u2019n leenheer van die ottomaanse ryk geword.\ndie ottomaanse ryk het geleidelik die hele sentrale balkangebied verower en die streek het vyf eeue lank onder hul heerskappy gebly.\n\n\n=== masedoniese nasionalisme ===\nmet die aanvang van die bulgaarse nasionalistiese oplewing in die 18de eeu was baie van die hervormers van hierdie streek. die bisdomme van skopje, debar, bitola, ohrid, veles en strumica het gestem om by die bulgaarse eksargaat aan te sluit nadat dit in 1870 gestig is.verskeie bewegings wat hulle beywer het vir die stigting van \u2019n outonome masedoni\u00eb, wat die hele streek masedoni\u00eb sou insluit, het in die laat 19de eeu ontstaan; die eerste een was die masedoniese revolusion\u00eare organisasie, wat later die geheime masedonies-adrianopolis- revolusion\u00eare organisasie (gmaro) geword het. in 1905 is dit hernoem tot die interne masedonies-adrianopolis- revolusion\u00eare organisasie (imaro), en n\u00e1 die eerste w\u00eareldoorlog het die organisasie verdeel in die interne masedoniese revolusion\u00eare organisasie (imro) en die interne thraciese revolusion\u00eare organisasie (itro).in die vroe\u00eb jare van die organisasie is net bulgare as lede toegelaat, maar later kon enige inwoner van europese turkye aansluit, \"ongeag hul nasionaliteit of godsdiens\". die meeste lede was egter masedoniese bulgare. in 1903 het die imro die ilinden-preobrazjenije-opstand teen die ottomane gere\u00ebl. n\u00e1 \u2019n paar aanvanklikse suksesse, onder meer die stigting van die republiek kru\u0161evo, is dit \"met groot lewensverlies\" onderdruk. die opstand en die stigting van die republiek kru\u0161evo word beskou as die hoekstene en voorlopers van die eindelike staat masedoni\u00eb.\n\n\n=== 1912\u20131944 ===\ndie streek is tydens die eerste balkanoorlog deur serwi\u00eb geannekseer. dit het geen administratiewe outonomiteit gehad nie en is ju\u017ena srbija (\"suid-serwi\u00eb\") of stara srbija (\"ou serwi\u00eb\") genoem. \u2019n anti-bulgaarse veldtog is gevoer in die gebied; tot 641 bulgaarse skole en 761 kerke is toegemaak, en geestelikes en onderwysers is verban. die gebruik van bulgaars (insluitende masedoniese dialekte) is verbied.in die herfs van 1915, tydens die eerste w\u00eareldoorlog, het bulgarye by die sentrale moondhede aangesluit en beheer gekry oor die grootste deel van die huidige republiek noord-masedoni\u00eb. n\u00e1 die oorlog het dit weer onder serwiese beheer gekom as deel van die nuut gestigte koninkryk van die serwi\u00ebrs, kroate en slowene en die anti-bulgaarse maatre\u00ebls van voor die oorlog is weer ingestel. in 1929 is die koninkryk amptelik hernoem tot die koninkryk joego-slawi\u00eb en is dit verdeel in provinsies, of banovinas. vardar banovina se hoofstad was skopje en dit het die gebied ingesluit wat eindelik die moderne republiek noord-masedoni\u00eb sou word.\nn\u00e1 die oorlog is slawi\u00ebrs in die serwiese (vardar) masedoni\u00eb beskou as serwi\u00ebrs en hul taal as \u2019n serwiese dialek. om dit te help afdwing is sowat 50 000 lede van die serwiese weermag en gendermerie in vardar masedoni\u00eb gestasioneer. teen 1940 is sowat 280 serwiese kolonies (met byna 4 200 families) gestig as deel van die regering se interne kolonisasieprogram. die beleid het egter gebots met die pro-bulgaarse sentiment wat aangevuur is deur afdelings van imro wat dit van bulgarye af ge\u00efnfiltreer het, terwyl plaaslike kommuniste die pad van selfdeterminasie voorgestaan het.\nin 1925 het d.j. footman, die britse onderkonsul in skopje, in \u2019n verslag geskryf \"die meerderheid inwoners van suid-serwi\u00eb\" is ortodokse masedoniese christene wat etnologies nader aan die bulgare as aan die serwi\u00ebrs was. hy het ook verwys na die bestaan van \u2019n tendens \"om \u2019n onafhanklike masedoni\u00eb met salonica as sy hoofstad voor te staan\". tydens die tweede w\u00eareldoorlog is vardar banovina tussen 1941 en 1944 beset deur die italiaans regeerde albani\u00eb, wat die westelike streke met \u2019n albaniese bevolking geannekseer het, en die pro-duitse bulgarye, wat die res geannekseer het. die besetters het die inwoners van die provinsie vervolg wat die regime teengestaan het; dit het sommige van hulle aangespoor om by die kommunistiese weerstandsbeweging van josip broz tito aan te sluit. die bulgaarse weermag is egter goed deur die grootste deel van die bevolking ontvang toe hulle vardar masedoni\u00eb binnegaan en dit kon rekrute uit die plaaslike bevolking werf \u2013 hulle het 40% tot 60% van die soldate in sekere bataljons uitgemaak.\n\n\n=== 1944\u20131949 ===\nn\u00e1 die tweede w\u00eareldoorlog het joego-slawi\u00eb \u2019n federale staat geword onder die leierskap van tito se joego-slawiese kommunistiese party. die grootste gebied van die voormalige vardar-provinsie het in 1944 \u2019n aparte deelrepubliek geword, terwyl die noordelike streek deel van serwi\u00eb gebly het. in 1946 het die nuwe republiek federale status gekry as die outonome volksrepubliek masedoni\u00eb binne die sosialistiese federale republiek joego-slawi\u00eb. in 1963 is die naam effens aangepas tot die sosialistiese republiek masedoni\u00eb om dit te laat ooreenstem met die naam van ander joego-slawiese republieke.\ngriekeland was bekommerd oor die inisiatiewe van die joego-slawiese regering, want dit is beskou as \u2019n dekmantel vir toekomstige territoriale aansprake op die griekse provinsie \"noord-griekeland\", wat die grootste deel van die historiese masedoni\u00eb uitmaak en ook amptelik as masedoni\u00eb bekend is. die joego-slawiese owerhede het ook \u2019n masedoniese etniese identiteit en taal aangewakker.\ntydens die griekse burgeroorlog (1944\u20131949) het baie masedoni\u00ebrs, ongeag etnisiteit, deelgeneem aan die elas-weerstandsbeweging wat deur die griekse kommunistiese party georganiseer is. elas en joego-slawi\u00eb het goed klaargekom tot in 1949, toe hulle geskei het weens tito se gebrek aan trou aan josef stalin. n\u00e1 die oorlog is die elasvegters wat in joego-slawi\u00eb en bulgarye geskuil het, nie almal deur griekeland toegelaat om terug te keer nie: net di\u00e9 wat hulle as grieke beskou het. di\u00e9 wat hulle as bulgare of masedoni\u00ebrs beskou het, is die land verbied. di\u00e9 gebeure het ook gelei tot die swak betrekkinge in masedoni\u00eb tussen joego-slawi\u00eb en griekeland.\n\n\n=== onafhanklikheid ===\nin 1990 het die regeringsvorm vreedsaam van \u2019n sosialistiese staat in \u2019n parlement\u00eare demokrasie verander. die eerste veelpartyverkiesings is op 11 en 25 november en 9 desember 1990 gehou. kiro gligorov het op 31 januarie 1991 die eerste demokraties verkose president van die republiek geword. op 16 april 1991 het die parlement \u2019n wysiging van die grondwet aanvaar waardeur \"sosialistiese\" uit die amptelike naam van die republiek gehaal is. op 7 junie van dieselfde jaar is die nuwe naam, republiek masedoni\u00eb, amptelik gevestig.\nop 8 september 1991 het die republiek \u2019n referendum gehou waarin 95,26% van die inwoners gestem het vir onafhanklikheid van joego-slawi\u00eb. op 25 september 1991 is die onafhanklikheidsverklaring amptelik deur die masedoniese parlement aanvaar wat die republiek masedoni\u00eb \u2019n onafhanklike staat maak \u2013 hoewel onafhanklikheidsdag steeds gevier word op 8 september, die dag van die referendum. \u2019n nuwe grondwet is op 17 november 1991 aanvaar.\nbulgarye was die eerste land wat die nuwe staat onder sy grondwetlike naam aanvaar het. internasionale erkenning is egter vertraag deur griekeland se beswaar teen die gebruik van wat hulle beskou as \u2019n hellenistiese naam en nasionale simbole, sowel as omstrede paragrawe in die republiek se grondwet. as \u2019n kompromis is masedoni\u00eb op 8 april 1993 tot die vn toegelaat onder die voorlopige naam \"die voormalige joego-slawiese republiek masedoni\u00eb\".griekeland was steeds ontevrede en het in februarie 1994 \u2019n handelsverbod ingestel. dit is in september 1995 opgehef nadat masedoni\u00eb sy vlag verander het, asook dele van sy grondwet wat beskou is as dat dit hom die reg gee om in ander lande se sake in te meng. betrekkinge is sedertdien herstel, maar die staat se naam was steeds \u2019n bron van omstredenheid.\nop 17 junie 2018 het griekeland en masedoni\u00eb \u2019n ooreenkoms onderteken om hul dispuut te be\u00ebindig, wat sou behels dat die republiek masedoni\u00eb sy naam verander na die republiek noord-masedoni\u00eb. die naamsverandering het op 12 februarie 2019 amptelik in werking getree.op 27 maart 2020 het noord-masedoni\u00eb as 30ste lidland by die navo aangesluit.\n\n\n== geografie ==\nnoord-masedoni\u00eb het \u2019n totale oppervlakte van 25 713 km\u00b2. sy grense is altesaam 748 km lank en word gedeel met serwi\u00eb in die noordooste, kosovo in die noordweste, bulgarye in die ooste, griekeland in die suide en albani\u00eb in die weste. dit is \u2019n deurgangsroete vir die verskeping van goedere van griekeland deur die balkanstreek na oos-, wes- en sentraal-europa en deur bulgarye na die ooste. dit is deel van \u2019n groter streek bekend as masedoni\u00eb, wat ook masedoni\u00eb (griekeland) en die blagoevgrad-provinsie in suidwes-bulgarye insluit.\nnoord-masedoni\u00eb is \u2019n ingeslote land wat geografies duidelik gedefinieer word deur \u2019n sentrale vallei, wat deur die vardarrivier gevorm en deur bergreekse omring word. die terrein is hoofsaaklik ongelyk en l\u00ea tussen die \u0161arberge en osogovo, wat die vallei omring. drie groot mere \u2013 ohrid, prespa en dojran \u2013 l\u00ea op die suidelike grense. eersgenoemde word beskou as een van die oudste mere en biotope in die w\u00eareld. die streek is seismies aktief en het al verwoestende aardbewings beleef \u2013 die mees onlangse een was in 1963, toe skopje erg beskadig is deur \u2019n groot skudding waarin meer as duisend mense dood is.\nnoord-masedoni\u00eb het ook pragtige berge. hulle behoort tot twee verskillende reekse: die eerste is die \u0161arberge en die tweede die osogovo-belasica-bergketting, ook bekend as die rhodopebergreeks. berg korab van die \u0161arberge aan die albanese grens is op 2 764 m die hoogste berg in noord-masedoni\u00eb.\ndaar is 1 100 groot waterbronne in noord-masedoni\u00eb. die riviere vloei in drie verskillende stroomgebiede in: die ege\u00efese, adriatiese en swartsee.die ege\u00efese stroomgebied is die grootste. dit is 22 075 km\u00b2 groot en dek 87% van die gebied se oppervlakte. die vardar is die grootste rivier hier. sy vallei speel \u2019n belangrike rol in die lande se ekonomie en kommunikasiestelsel. die rivier swart drin vorm die adriatiese stroomgebied, wat sowat 3 320 km\u00b2 beslaan, dus 13% van die gebied. dit kry water uit die prespa- en ohridmeer. die swartseestroomgebied is teen net 37 km\u00b2 die kleinste.\nnoord-masedoni\u00eb het nege spadorpe en -oorde: bani\u0161te, banja bansko, istibanja, katlanovo, ke\u017eovica, kosovrasti, banja ko\u010dani, kumanovski banji en negorci.\n\n\n=== klimaat ===\nnoord-masedoni\u00eb het \u2019n oorgangsklimaat tussen mediterreens en kontinentaal.\ndie somers is warm en droog en die winters matig koud. die gemiddelde jaarlikse re\u00ebnval wissel tussen 1 700 mm in die omgewing van die westelike berge en 500 mm in die ooste. daar is drie hoofklimaatsones: \u2019n matig mediterreense, berg- en matig kontinentale sone.\n\nin die valleie van die vardar- en die strumicarivier, in die omgewing van gevgelija, valandovo, dojran, strumica en radovi\u0161, is die klimaat matig mediterreens. die warmste streke is demir kapija en gevgelija, waar die temperatuur in julie en augustus dikwels 40 \u00b0c oorskry.\ndie bergtemperatuur kom in die land se bergstreke voor en word gekenmerk deur lang winters vol sneeu en kort, koue somers. in die lente is dit kouer as in die herfs.\ndie grootste deel van noord-masedoni\u00eb het \u2019n matig kontinentale klimaat met warm, dro\u00eb somers en relatief koue, nat winters.daar is 30 weerstasies in die land.\n\n\n=== biodiversiteit ===\ndie flora van noord-masedoni\u00eb bestaan uit sowat 210 families, 920 genera en 3 700 plantspesies. die volopste groep is die blomplante, met omtrent 3 200 spesies, gevolg deur mosse, (350 spesies) en varings (42).\ndie republiek kan in vier ekostreke ingedeel word: die pindusberge-, balkan- en rhodopes- gemengde woude en die ege\u00efese sklerofille en gemengde woude.\ndie nasionale park pelister in bitola is bekend vir die inheemse noord-masedoniese den, sowel as sowat 88 spesies plante wat amper 30 persent van noord-masedoni\u00eb se dendroflora verteenwoordig. die noord-masedoniese dennewoude op pelisterpiek word in twee groepe verdeel: dennewoude met varings en dennewoude met jenewerstruike.\ndie land se beperkte woudplante sluit ook in die masedoniese eik, platane, treurwilgers, witwilgers, els-, populier-, olm- en esbome. naby die weivelde van die \u0161arberge en bistra, mavrovo, is nog \u2019n spesie wat kenmerkend aan die noord-masedoniese plantlewe is \u2013 die papawer. die gehalte van dik papawersap word w\u00eareldwyd in morfieneenhede gemeet. terwyl chinese opium agt sulke eenhede bevat en as van ho\u00eb gehalte beskou word, bevat indiese opium sewe eenhede en turkse opium net ses; noord-masedoniese opium bevat \u2019n volle 14 morfieneenhede en is van die beste gehalte in die w\u00eareld.\n\ndie fauna in die noord-masedoniese woude is volop en sluit in bere, wildebere, wolwe, jakkalse, eekhorings, gemsbokke en takbokke. die eurasiese rooikat word in die berge van wes-noord-masedoni\u00eb aangetref, hoewel hulle baie skaars is, en takbokke word in die omgewing van demir kapija aangetref. vo\u00ebls in die woude sluit in swartkroonsangers, korhoenders, keiserarende en wouduile.\ndie drie kunsmatige mere in die land verteenwoordig \u2019n aparte faunasone, \u2019n aanduiding van langdurige territoriale en temporele afsondering. die fauna van die ohridmeer is \u2019n oorblyfsel van \u2019n vroe\u00ebre era; die meer is algemeen bekend vir onder meer die forel salmo letnica, witvis, grondels en karpers, asook vir sekere spesies slakke van \u2019n genus wat ouer as 30 miljoen jaar is; soortgelyke spesies word in die baikalmeer aangetref. die ohridmeer is ook bekend vir palings en hul ongewone voortplantingsiklus: hulle kom na die ohridmeer van die sargassosee duisende kilometers van daar en bly 10 jaar lank in die meer. wanneer hulle seksueel volwasse is, dryf onbekende instinkte die palings in die herfs terug na die plek waar hulle gebore is. daar skiet hulle kuit en gaan dood. die jong palings soek dan weer die ohridmeer op en die hele siklus begin van voor af.die herdershond van die \u0161arberge is w\u00eareldwyd bekend as die \u0161arplaninac (joego-slawiese herdershond). dit is sowat 60 cm hoog en is \u2019n dapper vegter wat teen bere of troppe wolwe kan veg terwyl dit skape oppas.\n\n\n==== nasionale parke ====\ndie land het drie nasionale parke:\n\n\n== politiek ==\n\nnoord-masedoni\u00eb is \u2019n unit\u00eare parlement\u00eare grondwetlike demokrasie. die wetgewende liggaam is \u2019n eenkamerparlement (masedonies: \u0441\u043e\u0431\u0440\u0430\u043d\u0438\u0435, sobranie; albanees: kuvendi) wat uit \u2019n koalisie van partye bestaan. daar is ook \u2019n onafhanklike geregtelike tak met \u2019n konstitusionele hof. die volksraad het 120 lede wat ses verkiesingsdistrikte proporsioneel verteenwoordig. lp's word elke vier jaar verkies. \u2019n speaker is die voorsitter van die sobranie/kuvendi.\ndie president van die republiek se rol is hoofsaaklik seremonieel, terwyl die eintlike mag in die hande van die president van die regering l\u00ea. die president is die opperbevelhebber van die weermag en \u2019n president van die staatsveiligheidsraad. hy word elke vyf jaar verkies en kan hoogstens twee keer gekies word. in die tweede rondte van die masedoniese presidentsverkiesing op 21 april 2019 is stevo pendarovski tot die nuwe president verkies.volgens \u2019n nuwe wet wat in 2005 aanvaar is, word plaaslike regeringsfunksies verdeel tussen 78 munisipaliteite (masedonies: \u043e\u043f\u0448\u0442\u0438\u043d\u0438, op\u0161tini; enkelvoud: \u043e\u043f\u0448\u0442\u0438\u043d\u0430, op\u0161tina; albanees: komunat; enkelvoud: komun\u00eb). die hoofstad, skopje, word regeer as \u2019n groep van 10 munisipaliteite wat saam die \"stad skopje\" uitmaak. munisipaliteite in noord-masedoni\u00eb is eenhede van plaaslike selfregering. aangrensende munisipaliteite kan saamwerk.\ndie land se politieke partye bestaan uit grootliks etnies gebaseerde partye wat die masedoniese meerderheid en albanese minderheid verteenwoordig. die kwessie van magsbalans tussen die twee gemeenskappe het in 2001 tot \u2019n kort oorlog gelei, waarna \u2019n magsdelingsooreenkoms bereik is. in augustus 2004 is plaaslike grense ooropgestel en het albanese groter plaaslike outonomiteit gekry in gebiede waar hulle die meerderheid is.\nn\u00e1 die vroe\u00eb parlement\u00eare verkiesing van 2008 het die sentraal-regse party vmro-dpmne en die demokratiese unie vir integrasie, \u2019n koalisie wat die meeste albanese stemme gewen het, \u2019n regerende koalisie gevorm.in april 2009 het die presidents- en plaaslike verkiesing vreedsaam verloop, wat belangrik was vir noord-masedoni\u00eb se strewe om by die eu aan te sluit.die land se eerste minister is dimitar kova\u010devski, leier van die sosiaal-demokratiese unie van masedoni\u00eb (sdum), en die huidige president van die parlement is talat xhaferi. xhaferi se verkiesing het onmiddellik gelei tot betogings deur vmro-dpmne, maar die polisie het die situasie gou opgeklaar.\n\n\n=== buitelandse betrekkinge ===\nnoord-masedoni\u00eb het op 8 april 1993 lid van die verenigde nasies geword, 18 maande n\u00e1 onafhanklikwording. dit word onder die naam \"die voormalige joego-slawiese republiek masedoni\u00eb\" erken vanwe\u00eb \u2019n geskil met griekeland oor die land se naam.\nnoord-masedoni\u00eb streef na volle integrasie in europese en transatlantiese organisasies. vyf buitelandse prioriteite is:\ndie begin van samesprekings oor volle lidmaatskap van die europese unie;\ndie opheffing van die visastelsel vir noord-masedoniese burgers;\nnavo-lidmaatskap;\n\u2019n oplossing vir die naamdispuut met griekeland; en\ndie versterking van ekonomiese en openbare diplomasie.noord-masedoni\u00eb is lid van die volgende internasionale en streekorganisasies: die internasionale monet\u00eare fonds (sedert 1992), w\u00eareldgesondheidsorganisasie (sedert 1993), europese bank vir rekonstruksie en ontwikkeling (sedert 1993), sentraal-europese inisiatief (sedert 1993), raad van europa (sedert 1995), organisasie vir veiligheid en samewerking in europa (sedert 1995), suidoos-europese samewerkingsinisiatief (sedert 1996), w\u00eareldhandelsorganisasie (sedert 2003), sentraal-europese vryehandelsooreenkoms (sedert 2006) en la francophonie (sedert 2001).\nin 2005 is die land amptelik erken as \u2019n kandidaatstaat van die eu. weens die naamgeskil met griekeland is \u2019n begindatum vir samesprekings oor finale toelating nog nie vasgestel nie.\nop die navo-beraad van 2008 in boekarest is noord-masedoni\u00eb nie genooi om by die organisasie aan te sluit nie omdat griekeland dit geveto het weens die naamgeskil tussen die twee lande. nadat die naamdispuut met die buurland griekeland in 2019 be\u00ebindig is, het noord-masedoni\u00eb 'n toetredingsooreenkoms met die navo onderteken, waarvolgens noord-masedoni\u00eb in die eerste helfte van 2020 as die navo se 30ste lidland sal kan toetree, wat op 27 maart 2020 gebeur het.\n\n\n=== naamdispuut ===\nn\u00e1 die verbrokkeling van joego-slawi\u00eb in 1991 het die naam masedoni\u00eb die onderwerp van \u2019n geskil geword tussen griekeland en die nuwe onafhanklike staat masedoni\u00eb. die republiek masedoni\u00eb grens in die suide aan griekse masedoni\u00eb. die grieke se besware oor die naam is histories en territoriaal van aard en gaan oor verwarring tussen die republiek masedoni\u00eb, die aangrensende griekse streek masedoni\u00eb en die antieke koninkryk masedoni\u00eb, wat min of meer ooreenstem met die griekse masedoni\u00eb. griekeland verkies dat die republiek masedoni\u00eb \u2019n naam soos \"noord-masedoni\u00eb\" gebruik vir alle doeleindes.omdat miljoene etniese grieke hulself identitseer as masedoni\u00ebrs, wat onverwant is aan die slawi\u00ebrs van die republiek masedoni\u00eb, is griekeland ook gekant teen die gebruik van die naam \"masedoni\u00ebrs\" vir die republiek se etniese meerderheidsgroep.\nverder word die republiek daarvan beskuldig dat hulle simbole en figure gebruik wat histories met die griekse kultuur verbind word, soos die vergina-son en alexander die grote, asook dat hulle die irredentistiese idee bevorder van \u2019n verenigde masedoni\u00eb, wat gebiede in griekeland, bulgarye, albani\u00eb en serwi\u00eb sou insluit.\ntussen 1992 en 1995 was die twee lande ook in \u2019n dispuut gewikkel oor die republiek masedoni\u00eb se nuwe vlag, wat die simbool van die vergina-son bevat het. die masedoniese vlag is later verander volgens \u2019n tussentydse ooreenkoms tussen die twee lande in oktober 1995.\ndie vn het die land in 1993 as lidland toegelaat onder die voorlopige naam \"die voormalige joego-slawiese republiek masedoni\u00eb\". die meeste internasionale liggame, soos die europese unie en die internasionale olimpiese komitee, gebruik di\u00e9 naam. navo gebruik dit ook in amptelike dokumente, maar voeg \u2019n verduideliking by dat lidlande die amptelike naam erken.sedert die vmro-dpmne in 2006 aan die bewind gekom het, veral nadat masedoni\u00eb in 2008 nie genooi is om by navo aan te sluit nie, volg hulle \u2019n beleid van \"antikisasie\" (antikvizatzija) om druk op griekeland uit te oefen sowel as vir doeleindes van binnelandse indentiteitsbou. standbeelde van alexander die grote en philippos ii van masedoni\u00eb is in verskeie stede dwarsoor die land opgerig. baie openbare plekke soos lughawens, snelwe\u00eb en stadions is ook na hulle genoem. hierdie optrede word in griekeland beskou as opsetlike uittarting wat die situasie vererger en noord-masedoni\u00eb se toelating tot die eu en navo verder vertraag. die beleid is ook in noord-masedoni\u00eb self en deur eu-diplomate gekritiseer.die ooreenkoms waarvolgens masedoni\u00eb se naam sal verander na die \"republiek noord-masedoni\u00eb\" is deur albei parlemente bekragtig en het in werking getree. masedoni\u00eb het \u2019n referendum in september 2018 oor die verandering aan sy grondwet gehou.\nop 11 januarie 2019 het die masedoniese parlement ingestem om die landsnaam tot noord-masedoni\u00eb te verander. op 25 januarie 2019 het die griekse parlement met 153 teenoor 146 stemme die naamverandering goedgekeur. op 12 februarie 2019 het die naamsverandering in werking getree.\n\n\n=== administratiewe afdelings ===\nnoord-masedoni\u00eb word in die volgende statistiese streke opgedeel:\n\noostelik\nnoordoostelik\npelagonia\npolog\nskopje\nsuidoostelik\nsuidwestelik\nvardarin augustus 2004 is die republiek heringedeel in 84 munisipaliteite, waarvan 10 die groter skopje uitmaak. die meeste van die vorige 123 munisipaliteite het onveranderd gebly of met ander saamgesmelt; ander se grense het geskuif. hulle was voorheen in 34 administratiewe distrikte opgedeel.\n\n\n=== menseregte ===\ndie republiek noord-masedoni\u00eb het die europese konvensie vir menseregte en die vn se konvensie oor die status van vlugtelinge en konvensie teen marteling onderteken, en die grondwet waarborg burgers se basiese menseregte.\ndaar is egter soms probleme wat betref menseregte. volgens menseregte-organisasies was daar in 2003 vermoedelike buitegeregtelike teregstellings, dreigemente teen en die intimidasie van menseragte-aktiviste en opposisiejoernaliste, asook bewerings van marteling deur die polisie.\n\n\n=== weermag ===\ndie noord-masedoniese weermag bestaan uit \u2019n le\u00ebr (a\u0440\u043c\u0438\u0458\u0430), lugmag (\u0432\u043e\u0435\u043d\u043e \u0432\u043e\u0437\u0434\u0443\u0445\u043e\u043f\u043b\u043e\u0432\u0441\u0442\u0432\u043e) en regiment vir spesiale operasies (\u043f\u043e\u043b\u043a \u0437\u0430 \u0441\u043f\u0435\u0446\u0438\u0458\u0430\u043b\u043d\u0438 \u043e\u043f\u0435\u0440\u0430\u0446\u0438\u0438). in 2005 is die weermag hervorm in ooreenstemming met navo-standaarde.\ndie departement van verdediging ontwikkel die land se verdedigingstrategie en stel moontlike bedreigings en risiko's vas. dit is ook verantwoordelik vir soldate se opleiding, toerusting en ontwikkeling, en stel die verdedigingsbegroting op. die president keur die verdedigingsplan, -begroting en -strategie goed, en neem besluite oor die paraatheid, mobilisasie, organisasie, ontwikkeling en struktuur van die weermag.\n\n\n== demografie ==\n\nvolgens die laaste sensus, in 2002, het noord-masedoni\u00eb 2 022 547 inwoners.die laaste amptelike raming, in 2009, dui nie op \u2019n groot verskil nie, met 2 050 671 inwoners. die laaste sensusdata wys die grootste etniese groep in die land is die etniese masedoni\u00ebrs. die tweede grootste is albanese, wat in \u2019n groot deel van die noordweste oorheers. daarna volg turke (byna 80 000, maar volgens nieamptelike bronne tussen 170 000 en 200 000). sommige nieamptelike bronne lui dat daar moontlik tot 260 000 romani in die land kan wees.\n\n\n=== godsdiens ===\n\ndie geloof met die grootste getal aanhangers in noord-masedoni\u00eb is oosterse ortodoksie. van di\u00e9 65% van die bevolking behoort die oorgrote meerderheid tot die masedonies-ortodokse kerk. nog 0,4% behoort tot \u2019n paar ander christelike denominasies. moslems maak 33,3% van die bevolking uit. noord-masedoni\u00eb het die vyfde grootste proporsie van moslems in europa, n\u00e1 die 96% van kosovo, 90% van turkye, 59% van albani\u00eb, en 51% van bosni\u00eb en herzegowina. die meeste moslems is albanese, turke of romani, hoewel sommige etniese masedoni\u00ebrs is. volgens die 2002-sensus is 46,5% van die kinders in die ouderdom tussen 0 en 4 jaar moslems.\n\neinde 2011 was daar 1 842 kerke en 580 moskees in die land. die ortodokse en islamitiese gemeenskap het albei godsdiensho\u00ebrskole in skopje en die stad het ook \u2019n ortodokse kweekskool. die masedonies-ortodokse kerk het jurisdiksie oor 10 provinsies (sewe in die land en drie oorsee). dit het 10 biskoppe en sowat 350 priesters.\nspanning heers tussen die masedonies- en die serwies-ortodokse kerk, wat ontstaan het nadat eersgenoemde hom in 1967 tot outokefaal (administratief onafhanklik) verklaar het. nadat onderhandelings tussen die twee kerke opgehef is, het die serwies-ortodokse kerk \u2019n groep onder zoran vrani\u0161kovski (ook bekend as aartsbiskop jovan van ohrid), \u2019n voormalige masedoniese biskop, erken as die outonome aartsbisdom van ohrid.\ndie masedonies-ortodokse kerk het gereageer deur alle bande met die nuwe ohrid-aartsbisdom te verbreek en te verhoed dat biskoppe van die serwies-ortodokse kerk masedoni\u00eb binnegaan. aartsbiskop jovan het tronkstraf van 18 maande gekry omdat hy die masedonies-ortodokse kerk in diskrediet gebring en \"die godsdienstige gevoelens van plaaslike burgers geknou het\" deur kalenders en pamflette van die serwies-ortodokse kerk te versprei. die ekumeniese patriargaat van konstantinopel en die ander oosters-ortodokse kerke erken die masedonies-ortodokse kerk nie as outokefaal nie.die masedonies-griekse katolieke kerk het 11 000 lidmate in noord-masedoni\u00eb. dit is in 1918 gestig en die meeste lidmate is mense wat hulle tot katolisisme bekeer het en hul afstammelinge. die kerk is in gemeenskap met die rooms- en oosters-katolieke kerke. hul liturgiese taal is masedonies. daar is ook \u2019n klein protestantse gemeenskap.\nnoord-masedoni\u00eb beskik oor 'n klein protestantse gemeente. die bekendste protestant is die voormalige president boris trajkovski. hy was 'n lid van die metodistiese gemeente, wat die grootste en oudste protestantse kerk in noord-masedoni\u00eb vorm en in die laat 19de eeu ontstaan het. sedert die 1980's het die protestantse gemeente gegroei, gedeeltelik deur nuwe vertroue en gedeeltelik deur sendinghulp van buite.\ndie noord-masedoniese joodse gemeenskap, wat voor die begin van die tweede w\u00eareldoorlog uit sowat 7 200 lede bestaan het, is tydens di\u00e9 oorlog amper uitgewis: net 2% van die noord-masedoniese jode het die holocaust oorleef. na hul bevryding en die einde van die oorlog het die meeste jode hulle in israel gevestig. hede tel die joodse gemeente omtrent 200 mense, waarvan byna almal in skopje bly. die meeste noord-masedoniese jode is sefardies \u2013 nasate van die 15de-eeuse vlugtelinge wat tydens die reconquista en inkwisisie uit spanje en portugal geskors is.\n\n\n=== tale ===\ndie amptelike en mees gesproke taal in die land is masedonies, wat behoort tot die oostelike tak van die suid-slawiese taalgroep. albanees is die tweede amptelike taal van noord-masedoni\u00eb en vorm 'n eie tak binne die indo-europese tale. in munisipaliteite waar \u2019n minderheidsgroep meer as 20% van die totale bevolking uitmaak, is di\u00e9 groep se taal ook \u2019n amptelike taal.masedonies is naby verwant aan standaardbulgaars en sprekers kan mekaar se taal verstaan. dit stem ook taamlik ooreen met serwies. die standaardtaal is n\u00e1 die tweede w\u00eareldoorlog gekodifiseer en het \u2019n lewendige letterkundetradisie.\n\u2019n groot verskeidenheid tale word in noord-masedoni\u00eb gepraat en dit weerspie\u00ebl die land se etniese diversiteit. benewens masedonies is tale met \u2019n aansienlike hoeveelheid sprekers albanees, romani, turks, serwies/bosnies en aromani.daar is \u2019n paar dorpe met adigiessprekende inwoners en \u2019n griekse immigrantegemeenskap.volgens die 2002-sensus het 1 344 815 masedoni\u00ebrs aangedui hulle praat masedonies, 507 989 het ges\u00ea albanees, 71 757 turks, 38 528 romani, 6 884 aromani, 24 773 serwies, 8 560 bosnies en 19 241 ander tale.\n\n\n=== stede ===\n\n\n== opvoeding ==\nho\u00ebr vlakke van opvoeding kan aan een van vyf staatsuniversiteite verkry word: in skopje, bitola, \u0161tip, tetovo en ohrid. daar is ook \u2019n paar privaat universiteitsinstellings, soos die europese, die slawiese, die suidoos-europese universiteit en ander.\ndie amerikaanse agentskap vir internasionale ontwikkeling het \u2019n projek onderskryf met die naam \"macedonia connects\", waardeur noord-masedoni\u00eb se internetdiens \u2019n groot hupstoot gekry het. volgens die departement van onderwys en wetenskappe het 461 skole nou internetverbinding. wi-fi-dienste is ook nou in baie stede beskikbaar.\n\n\n== kultuur ==\nnoord-masedoni\u00eb het \u2019n ryk kultuurerfenis in kuns, argitektuur, po\u00ebsie en musiek. dit het baie beskermde antieke godsdiensterreine. digkuns-, fliek- en musiekfeeste word jaarliks gehou. noord-masedoniese musiekstyle het onder die sterk invloed van bisantynse kerkmusiek ontwikkel. die land het \u2019n aansienlike getal bewaarde bisantynse muurskilderye, veral uit die tydperk tussen die 11de en 16de eeu.\nvan die belangrikste kultuurgebeure in die land is die ohrid-somerfees van klassieke musiek en drama, die struga-gedigaande met digters van meer as 50 lande wat deelneem, \u2019n internasionale kamerafees en die skopje-jazzfees.\ndie noord-masedoniese opera het in 1947 geopen met \u2019n uitvoering van cavalleria rusticana, onder die regie van branko pomorisac. die mei-opera-aande word elke jaar sowat 20 aande lank in skopje gehou. die eerste een was in mei 1972.\n\n\n=== kos ===\nnoord-masedoniese kos is verteenwoordigend van die mediterreense (griekse) en midde-oosterse (turkse) kookkuns met balkan-invloede. ook duitse, italiaanse en oos-europese (veral hongaarse) invloede is te bespeur. danksy die relatief warm klimaat is noord-masedoni\u00eb ideaal vir die groei van \u2019n verskeidenheid groente, vrugte en kruie. die kookkuns is dus baie uiteenlopend.\nnoord-masedoni\u00eb is bekend vir sy ryk \u0161opska-slaai, \u2019n aptytwekker en bykos wat by feitlik elke maaltyd ge\u00ebet word. ook gewild is die uiteenlopende suiwelprodukte, wyn en plaaslike alkoholiese drankies van ho\u00eb gehalte soos die rakija. tav\u010de grav\u010de en mastika word beskou as onderskeidelik die land se nasionale gereg en drankie.\n\n\n=== sport ===\nsokker en handbal is die gewildste sportsoorte in noord-masedoni\u00eb. die nasionale sokkerspan word beheer deur die sokkerfederasie van noord-masedoni\u00eb. hul tuisstadion is die filip ii-arena.\ndie land se handbalklubs het al groot sukses in europsese kompetisies behaal. in 2008 is die vrouekampioenskapsliga van die europese handbalfederasie (ehf) in noord-masedoni\u00eb gehou \u2013 in stadions in skopje en ohrid. in 2002 het kometal gjor\u010de petrov skopje die ehf-vrouekampioenskapsliga gewen, terwyl hulle in 2000 en 2005 die naaswenners was. hk vardar was in 2017 en 2018 die naaswenners en het in 2014, 2015 en 2016 derde ge\u00ebindig.\nook basketbal, swem en ski is gewild.\n\n\n=== media ===\ndie oudste koerant in die land, nova makedonija, bestaan sedert 1944. ander gewilde koerante en tydskrifte sluit in utrinski vesnik, dnevnik, vest, fokus, ve\u010der, tea moderna en koha. die openbare televisiekanaal is in 1993 op die been gebring. teko tv (1989) van \u0161tip is die land se eerste privaat televisiekanaal. ander gewilde privaat kanale sluit in sitel, kanal 5, telma, alfa tv en alsat-m.\n\n\n== verwysings ==\n\n\n== bronne ==\nalgemeen(en)  \"north macedonia\". encyclop\u00e6dia britannica. besoek op 24 januarie 2022.\n(en)  \"north macedonia\". central intelligence agency. besoek op 24 januarie 2022.geskiedenis(en)  nicolle, david (2008). the ottomans: empire of faith. thalamus publishing. isbn 978-1-902886-11-4.\n(en)  howe, timothy; reames, jeanne (2008). macedonian legacies: studies in ancient macedonian history and culture in honor of eugene n. borza. regina books. isbn 978-1-930053-56-4. besoek op 10 februarie 2016.\n(en)  roisman, joseph; worthington, ian (2011). a companion to ancient macedonia. john wiley and sons. isbn 978-1-4443-5163-7. besoek op 10 februarie 2016.\n(en)  igor janev, legal aspects of the use of a provisional name for macedonia in the united nations system, ajil, vol. 93. no 1. 1999.\n\n\n== eksterne skakels ==\n(en)  (mk)  (sq)  amptelike webtuiste\n(en)  noord-masedoni\u00eb by ucb libraries govpubs\n(en)  noord-masedoni\u00eb by bbc news\n(en)  key development forecasts for the republic of north macedonia by international futures\n(en)  toerisme-inligting oor noord-masedoni\u00eb op wikivoyage wikimedia commons het meer media in die kategorie noord-masedoni\u00eb.\n hierdie artikel is vertaal uit die engelse wikipedia"