"die roemeense nasionale rugbyspan (roemeens: echipa na\u021bional\u0103 de rugby a rom\u00e2niei) is die nasionale rugbyspan wat roemeni\u00eb in internasionale wedstryde (toetswedstryde) verteenwoordig. di\u00e9 span se bynaam is stejarii (\u201cdie eike\u201d). rugby word in roemeni\u00eb geadministreer deur die roemeense rugbyfederasie (federa\u021bia rom\u00e2n\u0103 de rugby, frr) wat in 1931 gestig is. roemeni\u00eb word deur w\u00eareldrugby as \u2019n vlak twee-span erken. daarmee behoort roemeni\u00eb tot die beste europese rugbyspanne naas die sesnasies. die roemeense rugbyspan is tans (oktober 2023) 20ste op w\u00eareldrugby se w\u00eareldranglys gelys.roemeni\u00eb het in 1919 sy eerste toetswedstryd teen die verenigde state gespeel. roemeni\u00eb was nes itali\u00eb oor dekades heen een van die sterkste europese spanne buite die destydse vyfnasies. hulle het tydens die europese rugbykampioenskap tien titels ingepalm, 20-keer as naaswenner en 16-keer in die derde plek ge\u00ebindig. gedurende hul bloeitydperk in die 1980\u2019s het hulle herhaaldelik daarin geslaag om groot rugbynasies soos frankryk, wallis en skotland te klop. n\u00e1 die omverwerping van die kommunistiese ceau\u0219escu-diktatuur is die span van sy vrygewige finansi\u00eble befondsing ontneem en het \u2019n swak fase betree wat tot vandag toe aanhou.\ndie roemeense span speel tradisioneel in geel truie met blou broeke en rooi sokkies. roemeni\u00eb se belangrikste internasionale verskyning is tydens die vierjaarlikse rugbyw\u00eareldbekertoernooi wat sedert 1987 beslis word. sedert die rugbyw\u00eareldbeker in 1987 ingevoer is, het die span aan amper al die toernooie deelgeneem en net die rugbyw\u00eareldbeker 2019 misgeloop.\n\n\n== beheerliggaam ==\ndie beheerliggaam vir rugby in roemeni\u00eb is die roemeense rugbyfederasie (federa\u021bia rom\u00e2n\u0103 de rugby, frr). die frr is in 1931 gestig en het in 1987, net voor die eerste rugbyw\u00eareldbekertoernooi, \u2019n volle lid van die internasionale rugbyvoetbalraad (irr; nou w\u00eareldrugby) geword. daarbenewens was die roemeense rugbyfederasie in 1934 \u2019n stigtingslid van die f\u00e9d\u00e9ration internationale de rugby amateur (fira, nou rugby europa).die hoogste rugbyliga in roemeni\u00eb is die professionele superliga, waaraan ses spanne deelneem. as gevolg van die land se swak ekonomiese toestand verkies baie spelers egter \u2019n loopbaan by een van die wes-europese klubs (veral in frankryk). die meeste nasionale spelers wat nie by \u2019n wes-europese klub betrokke is nie, speel vir die professionele span romanian wolves wat sedert 2022 aan die rugby europa superbeker deelneem. naas die amptelike nasionale span roep die frr ook ander keurspanne byeen. nes ander rugbynasies beskik roemeni\u00eb oor \u2019n o/20-nasionale span wat aan die europese en w\u00eareldrugby o/20-kampioenskap deelneem. kinders en jongmense word reeds op skool aan rugby bekend gestel en na gelang van hul belangstelling en talent begin hul met hul afrigting.\n\n\n== geskiedenis ==\n\n\n=== invoering en vestiging van rugby ===\ndie roemeense rugbygeskiedenis het in 1913 begin, toe studente tydens \u2019n buitelandse semester in parys di\u00e9 sport leer ken en met rugbyballe in hul bagasie na hul tuiste teruggekeer het. die rugbyspel het in boekarest gevestig waar dit deur studente en lede van die opkomende bourgeoisie uitgeoefen is. in 1913 is met stadiul rom\u00e2n die eerste klub gestig, waarop vinnig ander gevolg het, maar aanvanklik net in die hoofstad. di\u00e9 klubs het van 1914 af lede geword van die sportbeheerliggaam federatiunea societatilor de sport din romania, wat twee jaar vroe\u00ebr gestig is en ook sportsoorte soos tennis, fietsry en sokker bestuur het. die eerste klubs in provinsiale stede het in 1919 in lupeni en petro\u0219ani ontstaan.in 1919 is roemeni\u00eb ook as een van die eerste w\u00eareldoorlog se se\u00ebvierende magte vir die inter-geallieerde spele in parys genooi. die fssr het \u2019n nasionale span saamgestel uit diegene by die weermag, wat die beste talent vir di\u00e9 spel getoon het en reeds lede van een van die bestaande klubs was. hul eerste internasionale wedstryd op 23 junie het in \u2019n 5\u201348-nederlaag teen \u2019n nieamptelike span van die gasheer ge\u00ebindig. drie dae later het teen die verenigde state \u2019n 0\u201321-nederlaag gevolg. in teenstelling met die wedstryd teen frankryk is dit as \u2019n toetswedstryd erken en word derhalwe as die eerste amptelike toetswedstryd van roemeni\u00eb beskou. een jaar later sou roemeni\u00eb aan die olimpiese somerspele 1920 se rugbytoernooi deelneem, maar hulle moes hulself onttrek, aangesien die nasionale olimpiese komitee nie oor genoeg finansi\u00eble middele beskik het om hoegenaamd atlete na antwerpen te stuur nie. aan die olimpiese somerspele 1924 het hulle w\u00e9l deelgeneem. die roemeense span het n\u00e1 \u2019n vierdaagse treinrit uitgeput, sonder kos en met min finansi\u00eble middele parys bereik. hulle is deur frankryk met 61\u20133 en die verenigde state met 39\u20130 geklop. ondanks di\u00e9 swak nederlae het die roemene die bronsmedalje gewen, aangesien net drie spanne aan di\u00e9 toernooi deelgeneem het.gedurende die daaropvolgende jare het roemeni\u00eb min aan internasionale wedstryde deelgeneem, hul eerste oorwinning was in 1927 teen tsjeggo-slowakye. in 1931 het die fssr se rugbykommissie afgestig en die beheerliggaam roemeense rugbyfederasie (federa\u021bia rom\u00e2n\u0103 de rugby, frr) gestig wat tot vandag toe bestaan. in januarie 1934 was die frr een van die stigtingslede van die vastelandse beheerliggaam f\u00e9d\u00e9ration internationale de rugby amateur (fira) wat onder franse leiding as mededinger tot die destydse eksklusiewe, angel-saksies oorheersde internasionale rugbyraad (irr, nou w\u00eareldrugby) gestig is. in 1936 het roemeni\u00eb deelgeneem aan die eerste fira-kampioenskap in berlyn wat as nieamptelike europese nasiesbeker beskou is en hulle het die klein finale om die derde plek teen itali\u00eb naelskraap met 7\u20138 verloor. in april 1937 het die eerste tuiswedstryd teen itali\u00eb in \u2019n puntelose gelykop ge\u00ebindig. \u2019n halwe jaar later is roemeni\u00eb tydens die fira-kampioenskap 1937 in parys weer in die klein finale om die derde plek verslaan, di\u00e9 keer deur duitsland. in 1938 het boekarest die derde fira-kampioenskap aangebied en roemeni\u00eb het onder drie deelnemers in die laaste plek ge\u00ebindig. in 1939, 1940 en 1942 het hulle in internasionale wedstryde teen itali\u00eb gespeel, maar die tweede w\u00eareldoorlog het die internasionale speelprogram vir sekere jare gekniehalter; die nasionale kampioenskap kon ononderbroke voortgaan.\n\n\n=== simbool van kommunistiese propaganda ===\nn\u00e1 die kommunistiese magsoorname was die roemeense rugby se toekoms aanvanklik onseker, aangesien sommige kommuniste dit as \u2019n sportsoort van die onlangs afgesette \u201cbourgeoisie\u201d beskou het. die staat het rugby nie net geduld nie, maar dit ook direk befonds. een rede was glo dat gheorghe gheorghiu-dej, die roemeense werkersparty se voorsitter, voorheen by boekarest se grivi\u021ba-werkswinkel van die roemeense staatsspoorweg gewerk het, wat oor \u2019n suksesvolle rugbywerkspan beskik het. die regering se waardering blyk ook uit die feit dat die minister van buitelandse sake grigore preoteasa gelyktydig as die frr se president gedien het. in 1954 is die eerste sportkontak oor die ystergordyn heen aangeknoop, toe die walliese klub swansea rfc \u2019n toer na roemeni\u00eb onderneem het. \u2019n jaar later het die roemeense nasionale span se teenbesoek plaasgevind, hulle het teen walliese en engelse klubs te staan gekom en \u2019n gebalanseerde wenrekord behaal.\ngedurende die koue oorlog en veral nadat nicolae ceau\u0219escu in 1965 die bewind oorgeneem het, het die kommunistiese diktatuur rugby en ander sportsoorte vir internasionale wedywering met die westerse kapitalistiese \u201cklasvyand\u201d ingespan. elke internasionale sukses het volgens die propaganda die beweerde meerderwaardigheid van die kommunistiese regering en sy ideologie direk bewys. al die finansi\u00eble hulpbronne is aangewend vir die afrigting en toerusting van die nasionale span. die noodwendige opleidingswerk is aanvanklik veral deur franse afrigters gedoen, voordat di\u00e9 werk later deur plaaslike mense oorgeneem is. die meeste topspelers is deur die le\u00ebr of polisie in diens geneem, waarvolgens hulle veral vir steaua bukarest of dinamo bukarest uitgedraf het (derhalwe het albei spanne die kampioenskap oorheers). as sogenoemde staatsamateurs het hulle amper uitsluitlik mededingende sport beoefen en in goed toegeruste fasiliteite geoefen. hierdie infrastruktuur en finansi\u00eble ondersteuning het baie talent vir die nasionale span opgelewer.toe die nasionale span in 1949 weer begin speel het, het hulle aanvanklik veral teen die sosialistiese broerstate in oos-europa te staan gekom en hulle oorheers. die tuiswedstryd op 19 mei 1957 teen frankryk op boekarest se stadionul 23 august was histories op twee maniere: die eerste ontmoeting tussen albei spanne in twee dekades het met \u2019n naelskraapse 15\u201318-nederlaag vir die gasheer ge\u00ebindig, nadat hulle teen halftyd voorgeloop en die oorwinning in die laaste minuut uit die hand gegee het. die buitelandse pers het ook berig dat \u2019n gehoor van 100 000 di\u00e9 wedstryd bygewoon het \u2013 dit was \u2019n nuwe w\u00eareldrekord vir \u2019n rugbywedstryd, wat eers tydens \u2019n wedstryd tussen australi\u00eb en nieu-seeland in 2000 oorgesteek is. in 1958 het politieke suiweringe in die roemeense rugbysport plaasgevind, waartydens \u2019n aantal topspelers deur die outoriteite as \u201cpolities agterdogtig\u201d bestempel, uit die leidende klubs ontslaan en van die nasionale span verban is. dit het die nasionale span se sterkte egter nie be\u00efnvloed nie \u2013 in oos-europa is hul oorheersing nie aangetas nie \u2013 maar dit het daartoe gelei dat beplande wedstryde teen britse spanne afgelas en vir meer as \u2019n dekade uitgestel is. die italianers en franse was die enigste wes-europese spanne wat gereeld teen roemeni\u00eb bly speel het. op 5 junie 1960 is in boekarest \u2019n noemenswaardige prestasie behaal, toe frankryk, wat enkele maande voorheen die vyfnasies-toernooi 1960 gewen het, met 11\u20135 geklop is.nadat hulle \u2019n verdere nederlaag gely en twee gelykopslae behaal het, het die franse in november 1964 eindelik daarin geslaag om die roemene se wenreeks van 20 wedstryde te be\u00ebindig. van 1965 af het roemeni\u00eb aan die jaarlikse fira-nasiesbeker deelgeneem en weens sy destydse vaardigheidsvlak aan die hoogste van twee afdelings deelgeneem. n\u00e1 \u2019n derde en twee verdere tweede plekke in die eerste drie toernooie het die roemene die fira-nasiesbeker 1967/68 beklink, dit was hul eerste europese titel. die fondasie is in desember 1968 gel\u00ea met \u2019n taai 15\u201314-tuisoorwinning teen frankryk, wat die vyfnasies-toernooi 1968 met \u2019n grand slam gewen het.\n\n\n=== goue tydperk van roemeense rugby ===\ngedurende die eerste helfte van die 1970\u2019s het die roemene vyf agtereenvolgende keer die tweede plek in die fira-beker beklee, elke keer agter frankryk. in augustus en september 1973 het hulle hul eerste toer buite europa aangepak, toe hulle ses wedstryde in argentini\u00eb gespeel het; albei toetswedstryde teen die poemas het in nederlae ge\u00ebindig. tydens die fira-beker 1974/75 het roemeni\u00eb die verdedigende kampioen frankryk verslaan en sy tweede europese titel ingepalm. di\u00e9 prestasie het tot \u2019n groter belangstelling deur die westerse rugbynasies gelei. in augustus 1975 het die nasionale span deur nieu-seeland getoer, waar hulle in wedstryde teen plaaslike keurspanne vier oorwinnings aangeteken en drie nederlae gely het. \u2019n ontmoeting met die all blacks was nie op die program nie, maar roemeni\u00eb het teen die tweede span junior all blacks \u2019n noemenswaardige 10\u201310-gelykop behaal. die derde europese titeloorwinning het tydens die fira-beker 1976/77 met oorwinnings in al die wedstryde gevolg. byvoorbeeld het hulle frankryk met 15\u201312 geklop en itali\u00eb met 69\u20130 verneder.die roemene het hulle uiteindelik as sterkste europese span buite die vyfnasies en die irr gevestig, toe hulle meer wedstryde teen spanne van die britse eilande begin speel het. sowel in 1979 as in 1980 het hulle in nieamptelike internasionale wedstryde redelik goed meegeding, toe hulle deur wallis naelskraap met 13\u201312 geklop is en teen ierland met 13\u201313 gelykop gespeel het. tydens die fira-beker 1980/81 het die roemene opnuut onoorwonne gebly (insluitende \u2019n 15\u20130-tuisoorwinning teen frankryk). in oktober 1981 het die all blacks roemeni\u00eb besoek. die gaste het hul tot op hede enigste toetswedstryd in oos-europa met 14\u20136 gewen, maar die skotse skeidsregter het twee drie\u00eb deur die roemene nie erken nie en hulle van \u2019n moontlike oorwinning ontneem. tydens die fira-beker 1982/83 het roemeni\u00eb weereens onoorwonne gebly en sy vyfde europese titel ingepalm. van 1983 af het die tuisnasies se beheerliggame elke wedstryd teen roemeni\u00eb as \u2019n toetswedstryd erken. wallis het in november 1983 roemeni\u00eb besoek en \u2019n onverwagse swak 6\u201324-nederlaag gely. skotland, wat die vyfnasies-toernooi 1984 met \u2019n grand slam gewen het, het nie baie beter gevaar nie en hulle is in mei 1984 in boekarest met 28\u201322 geklop. daar was toenemende oproepe dat die roemeense span by die vyfnasies-toernooi ingesluit moes word. dit is egter verhoed deur die onoorbrugbare politieke verskille en die staatsamateurs, waarna in tradisionele rugbykringe neerhalend as shamateurs (van sham = bedrog) verwys is. tydens \u2019n kort toer aan die begin van januarie 1985 het roemeni\u00eb op die londense twickenham-stadion vir die eerste keer teen engeland te staan gekom en naelskraap met 15\u201322 verloor.suksesse tydens die fira-beker het in die tweede helfte van die 1980\u2019s begin afneem, nadat nie net die franse nie, maar ook in \u2019n toenemende mate itali\u00eb en die sowjetunie in sterk mededingers ontwikkel het. die bevoorregte nasionale span het oorwegend deur die destydse uiterste tekorte gespaar gebly, maar hul vertonings het baie inkonsekwent begin word. byvoorbeeld is hulle op 1 november 1986 in hul eerste wegtoetswedstryd deur ierland met 0\u201360 verneder. dit was die destyds hoogste oorwinning in \u2019n toetswedstryd nog. in 1987 was roemeni\u00eb een van die 16 nasies wat deur die irr uitgenooi is om aan die eerste rugbyw\u00eareldbekertoernooi in 1987 in australi\u00eb en nieu-seeland deel te neem. daarmee gepaard gegaan het die roemeense beheerliggaam se aansluiting by die voorheen redelik eksklusiewe irr. teen zimbabwe het roemeni\u00eb \u2019n 21\u201320-oorwinning aangeteken, die ander twee groepwedstryde teen frankryk en skotland is met onderskeidelik 12\u201355 en met 28\u201355 verloor. daarmee het roemeni\u00eb die kwarteindrondte misgeloop en hulle is reeds in die groepfase uitgeskakel. in november 1988 het hulle hul eerste wegoorwinning teen \u2019n vyfnasies-span aangeteken, toe roemeni\u00eb wallis in cardiff met 15\u20139 geklop het.\n\n\n=== afgly na tweede vlak ===\ndie ceau\u0219escu-diktatuur se gewelddadige omverwerping in desember 1989 het ingrypende gevolge gehad. gedurende die roemeense rewolusie se onrus is ses nasionale spelers dood, onder andere die voormalige kaptein floric\u0103 murariu. veral danksy die vrygewige ondersteuning het rugby as die derde mees gewilde sportsoort n\u00e1 sokker en handbal gevestig, met meer as \u2019n 12 000 gelisensieerde spelers in 110 klubs. n\u00e1 die rewolusie het die staat se vrygewige finansi\u00eble ondersteuning as gevolg van die politieke omwentelinge grootliks weggeval. die jeug het in \u2019n toenemende mate ook sy belangstelling in rugby verloor, aangesien nou baie ander vryetydaktiwiteite bestaan het, wat in die kommunistiese tydperk nie moontlik was nie.onder die heeltemal veranderde toestande het die nasionale span aanvanklik suksesvol gebly. in mei 1990 het hulle itali\u00eb weg met 16\u20139 geklop, \u2019n maand later frankryk met 12\u20136, die titeloorwinning tydens die fira-beker 1989/90 het hulle net weens hul swakker punteverskil misgeloop. in augustus 1991 is skotland tuis met 18\u201312 geklop. tydens die daaropvolgende rugbyw\u00eareldbeker 1991, wat in die destydse vyfnasies aangebied is, het roemeni\u00eb twee nederlae gely, \u2019n 3\u201330 teen frankryk en \u2019n 11\u201319 teen kanada. die aansluitende 17\u201315-oorwinning teen fidji was nie meer van belang nie. terwyl die nasionale rugby-infrastruktuur weens die tekort aan geld verval het, het roemeni\u00eb meer en meer gesukkel om teen opponente mee te ding. suksesse teen as sterker geagte spanne het minder begin word; \u2019n uitsondering was \u2019n 26\u201312-tuisoorwinning teen itali\u00eb in mei 1994. \u2019n jaar later het hulle met oorwinnings teen duitsland en rusland vir die rugbyw\u00eareldbekertoernooi gekwalifiseer. tydens die rugbyw\u00eareldbeker 1995 in suid-afrika het roemeni\u00eb nie \u2019n oorwinning aangeteken nie. hulle het weer teen kanada te staan gekom, maar ook teen die gasheer suid-afrika en australi\u00eb. teen suid-afrika het die roemene verbasend die beste kanse op \u2019n oorwinning gehad, maar hulle is deur die latere w\u00eareldkampioen eindelik met 21\u20138 geklop.nadat die irr in augustus 1995 al die beperkinge rakende die spelersbetaling opgehef en daarmee die professionele tydperk van die rugbyspel ingelui het, het dit nog \u2019n groter kwaliteitsverskil teenoor die leidende rugbynasies tot gevolg gehad. aangesien die finansieel swak beheerliggaam weens die gebreek aan geskikte borge geen eie eersteklasliga van stapel kon stuur nie, het baie spelers na buitelandse klubs oorgeskakel, veral in frankryk. twaalf jaar later was meer as 300 roemene by franse klubs betrokke, tot by die vyfde liga. die inheemse liga, as \u2019t ware sonder toeskouers en amper behoeftig, was eenvoudig te onaantreklik om talente te kon hou. aan die ander kant was die beheerliggaam byna nie meer in staat om vir die nasionale span \u2019n genoegsame omgewing te skep nie. alin petrache, die span se kaptein rondom die draai van die millenium, het in \u2019n onderhoud in 2003 die situasie soos volg beskryf: \u201ctoe die res van die rugbyw\u00eareld soos amateurs opgetree het, was ons professioneel. sedert rugby se professionalisering het ons volledig amateuragtig geword.\u201din 1995 en 1997 het roemeni\u00eb saam met argentini\u00eb, frankryk en itali\u00eb aan die coupe latine deelgeneem. di\u00e9 rugbytoernooi het net min belangstelling gekweek en die betrokke beheerliggame het dit na net twee seisoene nie meer aangebied nie; die roemene het al hul wedstryde swak verloor en albei keer in die laaste plek ge\u00ebindig. ook in 1997 het frankryk en itali\u00eb hulle aan die europese beker onttrek, aangesien die klasverskil teenoor die ander deelnemende spanne te groot geword het. die wegval van albei hoofmededingers het veral vir roemeni\u00eb met \u2019n groot aansienverlies gepaard gegaan, aangesien dit \u2019n uiteindelike teiken was dat die nasionale span vir die \u201cgroot\u201d rugbynasies nie meer \u2019n noemenswaardige opponent was nie en vervolgens met baie minder moontlikhede gesit het om teen hulle getoets te word. \u2019n toer na argentini\u00eb gedurende somer 1998 (die laaste volgens die tradisionele manier) het teleurstellend verloop: die roemene het teen plaaslike spanne net twee gelykopuitslae aangeteken en al die ander wedstryde verloor; in die toetswedstryd is hulle deur die poemas met 68\u201322 geklop. daarteenoor was die rugbyw\u00eareldbekerkwalifisering met deels maklike oorwinnings teen belgi\u00eb, nederland, pole, oekra\u00efne en georgi\u00eb meer suksesvol; hul enigste nederlaag was, soos verwag, teen ierland. tydens die rugbyw\u00eareldbeker 1999, wat weer in die destydse vyfnasies aangebied is, het die roemene weereens net een oorwinning aangeteken, toe hulle die verenigde state naelskraap met 27\u201325 geklop het; teen australi\u00eb (met 9\u201357) en ierland (met 14\u201344) was hulle sonder enige kans.die onttrekking van beide frankryk en itali\u00eb het by die fira tot \u2019n fundamentele hervorming van die europese beker gelei. di\u00e9 toernooi is in europese nasiesbeker hernoem en het nou al die europese nasionale spanne buite die sesnasies-toernooi behels. roemeni\u00eb het van die begin af in die hoogste afdeling gespeel, die eerste toernooi oorheers en met die eerste titeloorwinning sedert 1983 weggestap (hul sesde algeheel). dat di\u00e9 sukses nie vanselfsprekend was nie, het die daaropvolgende jare met die opkomende georgiese mededinger gewys. reeds tydens die europese nasiesbeker 2001 het hulle hul eerste nederlaag teen di\u00e9 span gely, wat aan die georgi\u00ebrs hul eerste titeloorwinning besorg het. november 2001 was \u2019n goeie voorbeeld van hoe ver die roemene se prestasievlak agter di\u00e9 van die leidende rugbynasies geval het. die nasionale span het weg teen engeland met 0\u2013134 verloor, tot op hede die ergste nederlaag in die beheerliggaam se geskiedenis. di\u00e9 uitslag was deels te danke aan die feit dat die beste roemeense spelers geweier het om hoegenaamd te speel, omrede hulle andersins vir die tydperk van die novemberwedstryde baie min betaling van hul franse klubs sou ontvang het.\n\n\n=== \u2019n kort hoopvolle tydperk ===\nin reaksie op hierdie nederlaag het die roemeense beheerliggaam \u2019n fundamentele hervorming aangepak om die nasionale span se afgly in totale onbelangrikheid te verhoed; ook di\u00e9 land se leidende klubs het \u2019n aansienlike professionalisering ondergaan. die beheerliggaam se nuwe president octavian morariu het by sy franse eweknie vir hulp aangeklop. die franse rugbyfederasie het toe die suksesvolle juniorafrigter bernard charreyre beskikbaar gestel en hom ook betaal. tydens die europese nasiesbeker 2001/02 het die roemene n\u00e1 oorwinnings teen al hul vyf opponente hul sewende europese bekertitel ingepalm. hulle het die beslissende wedstryd in april 2002 met \u2019n 31\u201323-wegoorwinning in die georgiese hoofstad tbilisi gewen; in di\u00e9 wedstryd het albei spanne vir die eerste keer ook om die nuwe antim-beker gespeel. gedurende herfs is \u2019n rugbyw\u00eareldbekerkwalifiseringstoernooi aangebied, waartydens die drie deelnemers om twee plekke vir die daaropvolgende rugbyw\u00eareldbekertoernooi gespeel het. roemeni\u00eb is deur itali\u00eb met 25\u201317 geklop, maar danksy hul 67\u20136-oorwinning teen spanje het hulle sonder moeite die tweede plek behaal. tydens die rugbyw\u00eareldbeker 2003 in australi\u00eb het roemeni\u00eb sy eerste drie groepwedstryde teen ierland (met 17\u201345), die gasheer (met 8\u201390) en argentini\u00eb (met 3\u201350) verloor; hul enigste oorwinning was teen namibi\u00eb (met 37\u20137).die beheerliggaam se leiers was met die nasionale span se vertoning ontevrede en hulle het nog voor die laaste wedstryd teen namibi\u00eb aangekondig om charreyre se kontrak nie te verleng nie. die behaalde vooruitgang is onmisverkenbaar, maar die vertoning tydens die rugbyw\u00eareldbekertoernooi het nie aan die verwagtinge voldoen nie. op charreyre het in die daaropvolgende vier jaar drie verdere franse as nasionale afrigters gevolg. aan die begin van die europese nasiesbeker 2003/04 is roemeni\u00eb deur portugal verras en met 16\u201315 in lissabon geklop. gedurende die terugrondte het die roemene daarin geslaag om vir \u2019n rukkie die eerste plek te beklee, maar hulle is in die voorlaaste wedstryd deur die russe met 33\u201324 geklop. die roemeense beheerliggaam het aansluitend beweer dat twaalf spelers tydens hul verblyf in krasnodar deur die opsetlike bymenging van kalmeermiddels in hul kos be\u00efnvloed is. portugal het verrassend met die titel weggestap, terwyl roemeni\u00eb met die tweede plek tevrede moes wees. tydens die 2004 midjaarrugbytoetsreeks het hulle \u2019n noemenswaardige prestasie behaal, toe hulle itali\u00eb tuis met 25\u201324 geklop het. w\u00eareldrugby het roemeni\u00eb in dieselfde jaar as \u2019n tweede vlak-span geag, waarmee \u2019n beter finansi\u00eble ondersteuning gepaard gegaan het. in 2005 het die span aan die laaste super powers cup deelgeneem, maar hulle is deur beide japan en die verenigde state geklop, waarvolgens hulle in die laaste plek ge\u00ebindig het.die europese nasiesbeker 2004\u20132006 het gelyktydig as die rugbyw\u00eareldbekerkwalifisering se eerste deel gedien. met agt oorwinnings en twee nederlae oor \u2019n tydperk van ietwat meer as 18 maande het roemeni\u00eb sy agtste europese bekertitel ingepalm, danksy \u2019n beter punteverskil teenoor die ernstige mededinger georgi\u00eb. die rugbyw\u00eareldbekerkwalifisering se tweede deel het in oktober 2006 uit \u2019n klein rondtetoernooi bestaan. roemeni\u00eb het georgi\u00eb tuis met 20\u20138 en spanje weg met 43\u201320 geklop, waarvolgens hulle regstreeks vir die hooftoernooi gekwalifiseer het. in junie 2007 het roemeni\u00eb vir die eerste keer die nuwe nasiesbeker aangebied en die vierde plek onder ses deelnemers behaal. tydens die rugbyw\u00eareldbeker 2007 in frankryk het duidelik geword dat ten spyte van hul positiewe benadering die verskil teenoor die leidende rugbynasies nie kleiner geword het nie. terwyl roemeni\u00eb in die eerste groepwedstryd teen itali\u00eb goed tred kon hou, het teen skotland \u2019n swak 0\u201342-nederlaag gevolg. hulle het hul enigste oorwinning teen portugal (met 14\u201310) aangeteken en in hul laaste wedstryd het hulle teen nieu-seeland met 8\u201385 verloor. daarmee het hulle hul klein doel (die derde groepplek en sodoende die regstreekse kwalifisering vir die volgende hooftoernooi) nie behaal nie.\n\n\n=== aanhoudende stagnasie ===\ndie n\u00e1 die rugbyw\u00eareldbekertoernooi as hoofafrigter aangestelde nieu-seelander ellis meachen is reeds in maart 2009 weer ontslaan, nadat roemeni\u00eb tydens die europese nasiesbeker 2008\u20132010 n\u00e1 twee twee nederlae teen rusland en een verdere teen georgi\u00eb slegs die vierde plek, buite die range vir \u2019n rugbyw\u00eareldbekerkwalifisering, behaal het. toe sy franse plaasvervanger serge lairle in mei 2010 \u2019n verlening van sy kontrak teen \u2019n minder salaris verwerp het, het die beheerliggaam romeo gontineac as nuwe hoofafrigter aangestel; hy is deur die voormalige nieu-seelandse nasionale speler steve mcdowall bygestaan. in 2010 het roemeni\u00eb tydens die europese nasiesbeker onoorwonne gebly en sy negende europese bekertitel ingepalm. met hul swak 2009-resultate het hulle in die tweejaarse europese rugbyw\u00eareldbekerkwalifisering slegs die derde plek behaal. aangesien net die eerste twee plekke regstreeks gekwalifiseer het, moes roemeni\u00eb in twee bykomende kerkwalifiseringsrondtes speel. in die europese relegasie was oekra\u00efne geen ernstige hindernis nie en is met \u2019n algehele telling van 94\u201310 geklop, waarop \u2019n interkontinentale relegasie in twee fases gevolg het. hulle het eers tunisi\u00eb met 56\u201313 verslaan en uruguay in die twee beslissende wedstryde ontmoet. roemeni\u00eb het weg met 21\u201321 gelykop gespeel en met \u2019n 39\u201312-tuisoorwinning die laaste plek bespreek. die aansluitende rugbyw\u00eareldbeker 2011 in nieu-seeland het met vier nederlae teen skotland (met 24\u201334), argentini\u00eb (met 8\u201343), engeland (met 3\u201367) en georgi\u00eb (met 9\u201325) egter baie teleurstellend verloop.die vorige nasionale speler haralambie dumitra\u0219 het n\u00e1 die rugbyw\u00eareldbekertoernooi as hoofafrigter oorgeneem. onder sy leiding het die span tydens die europese nasiesbeker 2010\u20132012 agtergebly, aangesien hulle georgi\u00eb nie meer kon inhaal nie en eindelik met groot afstand die tweede plek beklee het. in junie 2012 het roemeni\u00eb tydens sy sesde deelname aan die nasiesbeker onoorwonne gebly en di\u00e9 toernooi vir die eerste keer gewen. n\u00e1 die 2012 eindjaarrugbytoetsreeks het die beheerliggaam dumitra\u0219 met lynn howells vervang. maar ook die ervare wallieser het aanvanklik nie daarin geslaag om georgi\u00eb se groeiende oorheersing tydens die europese nasiesbekertoernooie te be\u00ebindig nie. van 2013 tot 2016 het die roemene vier agtereenvolgende keer na hul grootste mededingers die tweede plek beklee. daarteenoor het hulle in die nasiesbeker in 2013 en 2016 twee toernooititels ingepalm. die europese nasiesbekertoernooie 2013 en 2014 het gesamentlik as europese rugbyw\u00eareldbekerkwalifisering gedien; roemeni\u00eb het agter georgi\u00eb die gedeelde tweede plek beklee en regstreeks vir die rugbyw\u00eareldbekertoernooi gekwalifiseer. tydens die rugbyw\u00eareldbeker 2015 in engeland het hulle eers teen frankryk met 11\u201338 en ierland met 10\u201344 verloor. teen kanada het die roemene net voor halftyd met 0\u201315 agternageloop, maar hulle kon di\u00e9 wedstryd draai en met 17\u201315 wen; dit was die hoogste suksesvolle inhaling in die rugbyw\u00eareldbekergeskiedenis tot dusver. in die laaste wedstryd is hulle deur itali\u00eb met 32\u201322 geklop.in junie 2016 het roemeni\u00eb die nasiesbeker vir die derde keer gewen, gelyktydig het hulle vir die laaste keer as di\u00e9 toernooi se gasheer opgetree en ook daaraan deelgeneem. die beheerliggaam het daarmee \u2019n strategieverandering ge\u00efmplementeer, waarvolgens die nasionale span in die toekoms meer teen spanne van die amerikaanse vasteland te staan sou kom. vervolgens het roemeni\u00eb in november 2016 tuisoorwinnings teen die verenigde state, kanada en uruguay aangeteken, en in junie 2017 wegoorwinnings teen kanada en brasili\u00eb. tydens die europese rugbykampioenskap 2016/17 (die europese nasiesbeker is intussen hervorm en hernoem) is roemeni\u00eb in die eerste wedstryd deur duitsland geklop, maar hulle het die laaste beslissende wedstryd tuis teen georgi\u00eb met 8\u20137 gewen en die tiende europese bekertitel ingepalm. aangesien albei lande gelyk op punte was, was die direkte ontmoeting se uitslag beslissend. onmiddellik na die einde van die wedstryd het onder beide die beamptes en toeskouers verwarring geheers, aangesien rugby europa se verantwoordelikes die wenbeker eers aan georgi\u00eb wou oorhandig, voordat hulle hul fout besef en die roemene as europese kampioen gekroon het.\n\n\n=== \u2019n kontroverse en sy gevolge ===\n\u2019n kontroverse het die europese rugbykampioenskap 2018 oorskadu, wat saam met die voorjaar se toernooi ook as rugbyw\u00eareldbekerkwalifisering gedien het. aanvanklik het roemeni\u00eb met sy tweede plek glo regstreeks die hooftoernooi bereik, maar dan het w\u00eareldrugby op 18 maart 2018 \u2019n latere ondersoek van die wedstryd belgi\u00eb\u2013spanje aangekondig, waartydens \u2019n roemeense skeidsregter \u2019n aantal omstrede besluite geneem het. gedurende die ondersoeke het die kommissie van ondersoek wat deur w\u00eareldrugby saamgestel is, agtergekom dat belgi\u00eb, roemeni\u00eb en spanje elk in verskeie wedstryde spelers ingespan het, wat volgens die regulasies nie geskik was nie. in roemeni\u00eb se geval was dit die tongaanse speler sione faka\u02bbosilea, wat in 2014 \u2019n kontrak met \u2019n roemeense klub gesluit en nooit vir tonga uitgedraf het nie, maar w\u00e9l vir die tongaanse nasionale sewesrugbyspan (waarvan die beheerliggaam glo geen kennis gedra het nie). aangesien albei weergawes onder die toesig van w\u00eareldrugby is, was die re\u00ebl waarvolgens buitelandse spelers met \u2019n verblyf van meer as drie jaar ingespan mag word, nie van toepassing nie. op 15 mei is al drie spanne deur w\u00eareldrugby met puntaftrekking beboet, waarvolgens roemeni\u00eb na die laaste plek geval en die rugbyw\u00eareldbeker 2019 misgeloop het. roemeni\u00eb is by di\u00e9 toernooi deur rusland vervang, terwyl duitsland pleks van spanje aan die volgende kwalifiseringsrondte kon deelneem. drie weke later het \u2019n onafhanklike app\u00e8lliggaam di\u00e9 uitspraak bevestig.lynn howells, wat sy kontrak n\u00e1 ses jaar be\u00ebindig het, is deur die franse thomas li\u00e8vremont as nuwe hoofafrigter opgevolg. die beheerliggaam het hom in november 2018 egter n\u00e1 net drie wedstryde ontslaan en deur die engelse andy robinson vervang. maar ook hy kon nie keer dat roemeni\u00eb in vergelyking met die ander europese rugbynasies verder agterraak nie. sowel in 2018 as in 2019 het die roemene tydens die europese rugbykampioenskap net die derde plek agter georgi\u00eb en spanje beklee, in 2021 w\u00e9l die tweede plek (al was dit ver agter georgi\u00eb). die howells-tydperk se optimistiese gees is blykbaar verby, veral omdat die vooruitsigte vir die toekoms nie baie rooskleurig is nie. die aantal professionele roemeense spelers in die buiteland neem geleidelik af en ook die nasionale jeugspanne van al die ouderdomme was lanklaas mededingend. buitendien is daar \u2019n aansienlike onbelangstelling onder die roemeense bevolking in sport: volgens \u2019n eurostat-opname in 2014 beklee roemeni\u00eb die laaste plek van al die eu-lande in terme van die proporsie mense wat sport uitoefen in vergelyking met die totale bevolking, en dit op \u2019n groot afstand; die waarde van bywoning van sportbyeenkomste is ook van die laagste in europa.tydens die kwalifisering vir die rugbyw\u00eareldbeker 2023 het spanje glo regstreeks die hooftoernooi behaal, nadat hulle in die oor twee jaar besliste europese kwalifisering agter georgi\u00eb en voor roemeni\u00eb in die tweede plek ge\u00ebindig het. n\u00e1 \u2019n ondersoek in die geskiktheid van spelers deur die w\u00eareldbeheerliggaam w\u00eareldrugby is spanje egter vir twee wedstryde vyf punte elk afgetrek, waardeur hulle na die vierde plek geval het en die rugbyw\u00eareldbeker 2023 misloop. spanje is by di\u00e9 toernooi deur roemeni\u00eb vervang, terwyl die nou derde geplaaste portugal pleks van roemeni\u00eb aan die volgende kwalifiseringsrondte kon deelneem. tydens die groepfase in frankryk het die roemene deels swak nederlae teen ierland (met 8\u201382), die verdedigende kampioen suid-afrika (met 0\u201376), skotland (met 0\u201384) en tonga (met 24\u201345) gely.\n\n\n== kleure, embleem en bynaam ==\nroemeni\u00eb speel tradisioneel in \u2019n geel trui met blou broeke en rooi sokkies met wit strepe. hul alternatiewe trui is wit met blou en rooi kleuraksente, wit broeke en wit sokkies.\ndie roemeense span se huidige truiverskaffer is die italiaanse sportuitruster macron en die truiborg is die britse sportwedkantoor stanleybet. die beheerliggaam se kenteken verskyn op die regterbors, die truiverskaffer se kenteken links en die borgkenteken in die middel.\ndie beheerliggaam roemeense rugbyfederasie se kenteken toon \u2019n as eikeblaar gestiliseerde rugbybal in blou met die belettering rugby rom\u00e2nia langsaan. die nasionale span se bynaam is stejarii (\u201cdie eike\u201c).\n\n\n== tuisstadion ==\nroemeni\u00eb se tuisstadion is die stadionul arcul de triumf (\u201ctriomfboogstadion\u201d) in boekarest, wat in julie 2021 ingewy en \u2019n kapasiteit van 8 200 het. dit is op die plek van die gelyknamige voorganger wat in 1913 ingewy en in 2018 afgebreek is. die stadion word deur die roemeense rugbyfederasie besit met hul hoofkantoor in die stadion.die stadionul arcul de triumf is in 2007 vir die eerste keer deur die nasionale span gebruik. voorheen is die meeste tuiswedstryde van 1951 af op die dinamo-stadion aangebied, enkele belangrike wedstryde met \u2019n groot gehoorbelangstelling op die stadionul 23 august. buite die hoofstad word tuiswedstryde soms ook in ander stede aangebied; waarvan die meeste in constan\u021ba.\n\n\n== toetswedstryde ==\nroemeni\u00eb het 265 van sy 464 toetswedstryde gewen, \u2019n wenrekord van 57,11%. roemeni\u00eb se statistieke in toetswedstryde teen al die lande, in alfabetiese volgorde, is soos volg (korrek in oktober 2023):\n\n\n== rekords ==\n\n\n=== w\u00eareldbekerrekord ===\nroemeni\u00eb het tot dusver aan amper elke rugbyw\u00eareldbekertoernooi deelgeneem, met uitsondering van die rugbyw\u00eareldbeker 2019 in japan. hul beste prestasie tot dusver was een oorwinning elk in 1987, 1991, 1999, 2003, 2007 en 2015.\n\n\n=== olimpiese spele ===\nroemeni\u00eb het een keer aan olimpiese rugbytoernooie deelgeneem. tydens die olimpiese somerspele 1924 se rugbytoernooi het hulle albei wedstryde teen frankryk en die verenigde state verloor, waarmee hulle die bronsmedalje ingepalm het.\n\nolimpiese somerspele 1924: derde plek\n\n\n=== europese rugbykampioenskap ===\ndie roemeense nasionale span neem sedert 1935 aan die europese rugbykampioenskap deel en hulle het sedertdien tien toernooie gewen.\n\ntiteloorwinnings (10): 1968/69, 1974/75, 1976/77, 1980/81, 1982/83, 2000, 2002, 2006, 2010, 2017\n\n\n=== nasiesbeker ===\nroemeni\u00eb het van 2007 tot 2016 aan die jaarlikse nasiesbeker deelgeneem. hulle het vier toernooie beklink.\n\ntiteloorwinnings (4): 2012, 2013, 2015, 2016\n\n\n=== ander toetswedstryde ===\ngedurende die amateurtydperk het roemeni\u00eb maandelange oorsese toere onderneem, waartydens hulle teen ander nasionale spanne, plaaslike saamgestelde spanne en klubspanne gespeel het. eweneens het oorsese spanne na roemeni\u00eb getoer. teen die jaar 2000 het die oorsese toere volgens die ou tradisie tot \u2019n einde gekom, aangesien die professionalisering van die rugbyspel te min tyd vir toere oorlaat. deesdae is toetswedstryde teen die spanne van die suidelike halfrond tweekeer per jaar moontlik. gedurende juniemaand se midjaarrugbytoetsreeks reis roemeni\u00eb na die suidelike halfrond en gedurende novembermaand se eindjaarrugbytoetsreeks tree roemeni\u00eb as gasheer op. as deel daarvan ding roemeni\u00eb sedert 2002 met georgi\u00eb om die antim-beker mee (genoem na die in georgi\u00eb gebore roemeense metropolis antim ivireanul), sedert 2014 met die verenigde state om die pershing-beker (genoem na die amerikaanse generaal john j. pershing wat in 1919 die inter-geallieerde spele gere\u00ebl het, waartydens roemeni\u00eb sy eerste toetswedstryd gespeel het) en sedert 2021 met rusland om die kiseleff-beker (genoem na die russiese prins pawel kiseljof, wat in 1829 die eerste grondwet vir die twee prinsdome moldawi\u00eb en walachye opgestel het).\n\n\n== spelers ==\n\n\n=== huidige span ===\ndie volgende spelers het die roemeense span gevorm tydens die rugbyw\u00eareldbeker 2023:\n\n\n=== bekende spelers ===\ntot dusver is nog geen roemeense speler in w\u00eareldrugby se heldesaal opgeneem nie. die olimpiese 1924-span is w\u00e9l in di\u00e9 heldesaal ingeskryf.\n\n\n=== spelerstatistieke ===\nvervolgens die belangrikste statistieke van roemeni\u00eb se spelers. die spelers wat met * gekenmerk is, is nog aktief en kan hul statistieke verbeter.\n(korrek teen oktober 2023)\n\n\n== afrigters ==\nsedert 2022 dien die roemeense eugen apjok as roemeense hoofafrigter.\n\n\n== sien ook ==\n\n\n== verwysings ==\n\n\n== verdere leesstof ==\n(en)  richard bath (1997). the complete book of rugby. seven oaks ltd. isbn 1-86200-013-1.\n\n\n== eksterne skakels ==\n(ro)  amptelike webwerf van die roemeense rugbyfederasie\n(ro)  rugby.ro\n(en)  roemeni\u00eb by w\u00eareldrugby"