"wolfgang amadeus mozart (alemany: johann chrysostomos wolfgang gottlieb mozart)  (salzburg, 27 de gener de 1756 - viena, 5 de desembre de 1791), [\u02c8v\u0254lf\u0261a\u014b \u0294ama\u02c8de\u02d0\u028as \u02c8mo\u02d0tsa\u0281t] (?\u00b7p\u00e0g.), fou un compositor austr\u00edac, \u00e0mpliament considerat un dels m\u00e9s destacats de la hist\u00f2ria de la m\u00fasica occidental. la seva influ\u00e8ncia va ser profund\u00edssima, tant en el m\u00f3n germ\u00e0nic com en el llat\u00ed. a difer\u00e8ncia de qualsevol altre compositor en la hist\u00f2ria musical, va escriure en tots els g\u00e8neres musicals de la seva \u00e8poca i va excel\u00b7lir-ne en cadascun, aix\u00ed com per la seva sorprenent flu\u00efdesa de composici\u00f3. era el germ\u00e0 petit de la pianista i compositora maria anna mozart. la seva obra inclou m\u00e9s de sis-centes creacions, majorit\u00e0riament reconegudes com a obres mestres de la m\u00fasica simf\u00f2nica, concertant, de cambra, per a fortepiano, oper\u00edstica i coral, aconseguint una popularitat i difusi\u00f3 internacional.\nen la seva infantesa m\u00e9s primerenca a salzburg, mozart va mostrar una capacitat prodigiosa en el domini d'instruments de teclat i del viol\u00ed. amb nom\u00e9s cinc anys ja componia obres musicals i les seves interpretacions eren de l'estima de l'aristocr\u00e0cia i la reialesa europea. als disset anys va ser contractat com a m\u00fasic a la cort de salzburg, per\u00f2 la seva inquietud el va portar a viatjar buscant una millor posici\u00f3, sempre component de forma prol\u00edfica.\nles primeres gires per europa el van fer fam\u00f3s i el van familiaritzar amb els estils musicals europeus, que despr\u00e9s va sintetitzar en les seves obres. va ser el primer compositor important que va intentar establir una carrera musical \u00abindependent\u00bb. al costat de haydn i beethoven, forma part de l'escola de viena.\nen els seus anys finals, va compondre moltes de les seves simfonies, concerts i \u00f2peres m\u00e9s conegudes, aix\u00ed com el seu r\u00e8quiem. les circumst\u00e0ncies de la seva primerenca mort han estat objecte de nombroses especulacions i elevades a la categoria de mite.\n\n\n== biografia ==\n\n\n=== infantesa ===\nmozart va n\u00e9ixer el 27 de gener de 1756 a salzburg, aleshores capital de l'hom\u00f2nim principat arxiepiscopal, independent dins del sacre imperi romanogerm\u00e0nic. va ser l'\u00faltim fill de leopold mozart, natural d'augsburg, m\u00fasic al servei del pr\u00edncep-arquebisbe de salzburg, i de la seva muller anna maria pertl. leopold era el segon mestre de capella a la cort de l'arquebisbe encara que era un experimentat professor. va ser batejat a la catedral de sant rupert l'endem\u00e0 del seu naixement amb els noms de joannes chrysostomus wolfgangus theophilus mozart; al llarg de la seva vida signaria amb diverses variacions sobre el seu nom, sent una de les m\u00e9s recurrents \u00abwolfgang amad\u00e8 mozart\u00bb.la casa natal de mozart es troba al n\u00famero 9 de la getreidegasse de la ciutat de salzburg. es tracta d'una casa de tres plantes, que actualment \u00e9s un museu amb gran quantitat d'objectes de l'\u00e8poca i alguns instruments del mozart nen. \u00e9s un dels racons m\u00e9s visitats de la ciutat i una mena de \u00abmeca\u00bb per a m\u00fasics de tot el m\u00f3n. a causa de l'alta mortalitat infantil de l'europa de l'\u00e8poca, wolfgang i la seva germana maria anna, coneguda familiarment com a nannerl, van ser els \u00fanics supervivents de set fills.\nleopold componia i impartia classes de m\u00fasica. l'any del naixement de wolfgang va publicar un tractat per a la interpretaci\u00f3 del viol\u00ed titulat versuch einer gr\u00fcndlichen violinschule, que va tenir \u00e8xit i el va fer fam\u00f3s. despr\u00e9s del naixement de wolfgang, va abandonar-ho tot, llevat de les tasques pr\u00f2pies del seu c\u00e0rrec, per dedicar-se de manera exclusiva a la formaci\u00f3 del menut. va ser exigent com a pare i com a professor i en tot moment va estar vigilant la formaci\u00f3 de wolfgang, per guiar-lo com a persona i com a artista. des de molt joves, nannerl i  wolfgang amadeus van mostrar unes extraordin\u00e0ries facultats per a la m\u00fasica. nannerl va comen\u00e7ar a rebre classes de teclat amb el seu pare quan tenia set anys, i el seu germ\u00e0, quatre anys i mig menor que ella, la mirava evidentment fascinat. anys despr\u00e9s de la mort del seu germ\u00e0, ella va rememorar:\n\nentre aquestes petites peces es troben l'andante per a teclat en do major, k\u00f6chel verzeichnis (kv) 1a, i l'allegro per a teclat en do major, kv 1b.\nals quatre anys, practicava el clavicordi i va comen\u00e7ar a compondre petites can\u00e7ons i minuets de considerable dificultat. als sis, tocava amb destresa el clavec\u00ed i el viol\u00ed. podia llegir m\u00fasica a primera vista, tenia una mem\u00f2ria prodigiosa i posse\u00efa una inesgotable capacitat per improvisar frases musicals. definitivament, no era un nen com\u00fa. per a ell, la m\u00fasica i les matem\u00e0tiques eren tan naturals com els jocs per a qualsevol altre infant. el seu progenitor era un home intel\u00b7ligent, orgull\u00f3s i religi\u00f3s. creia que els dots musicals del seu fill eren un miracle div\u00ed que ell, com a pare, tenia el deure de fer cr\u00e9ixer.quan el nen va fer sis anys, leopold va decidir exhibir els dots musicals dels seus fills davant de les principals corts d'europa. segons els primers bi\u00f2grafs de wolfgang, el seu pare \u00abva voler compartir amb el m\u00f3n el miracul\u00f3s talent del seu fill...\u00bb; en l'actualitat, es pensa m\u00e9s aviat que el va explotar. l'\u00fanica cosa certa \u00e9s que la seva figura autorit\u00e0ria i opressiva marcaria el jove amadeus per tota la vida.\nel bi\u00f2graf maynard solomon afirma que mentre leopold era un professor fidel als seus fills, hi ha evid\u00e8ncies que wolfgang treballava durament per avan\u00e7ar m\u00e9s enll\u00e0 del que li ensenyaven. la seva primera composici\u00f3 impresa i els seus esfor\u00e7os preco\u00e7os amb el viol\u00ed van ser per iniciativa pr\u00f2pia i leopold es va veure fortament sorpr\u00e8s. pare i fill tenien una relaci\u00f3 molt estreta i aquests \u00e8xits d'infantesa van fer plorar d'alegria leopold m\u00e9s d'una vegada.finalment leopold va deixar de compondre quan l'excepcional talent musical del seu fill es va fer evident. ell era l'\u00fanic professor de wolfgang en els seus primers anys i li va ensenyar m\u00fasica, aix\u00ed com la resta d'assignatures acad\u00e8miques.\n\n\n=== el primer viatge ===\ndurant els anys en qu\u00e8 mozart s'estava formant, la seva fam\u00edlia va realitzar diversos viatges per europa, en els quals el van mostrar, juntament amb la seva germana nannerl, com a nens prodigi. el 12 de gener de 1762, la fam\u00edlia sencera va marxar cap a m\u00fanic. van comen\u00e7ar amb una exhibici\u00f3 a la cort del pr\u00edncep elector de baviera maximili\u00e0 iii i, m\u00e9s tard, el mateix any a la cort imperial de francesc i a viena. a viena, van ser cridats a palau per l'emperadriu maria teresa. l'emperadriu va acabar fascinada amb el nen wolfgang amadeus, tant, que fins i tot el seia a la seva falda i li feia petons. va ser all\u00e0 on, en una ocasi\u00f3, en relliscar pel terra enllustrat i caure, wolfgang va ser auxiliat per la princeseta maria antonieta, que vint anys despr\u00e9s seria guillotinada durant la revoluci\u00f3 francesa. la perman\u00e8ncia a la ciutat de viena -un dels principals centres de la m\u00fasica en aquella \u00e8poca- va culminar amb dos recitals davant la fam\u00edlia imperial al palau de sch\u00f6nbrunn. el petit wolfgang causava sensaci\u00f3 en cada concert. els diners recollits en aquest viatge no van ser tants com els elogis rebuts. es podria dir que aquest va ser un viatge de prova per a leopold. el 5 de gener de 1763, la fam\u00edlia mozart va retornar a salzburg. el viatge havia durat encara no un any.\n\n\n=== el gran viatge ===\n\naquest gran viatge de la fam\u00edlia de mozart va comen\u00e7ar el 9 de juny de 1763. al llarg de tres anys i mig, van rec\u00f3rrer les principals ciutats d'europa, tot aconseguint grans \u00e8xits. a versalles, els mozart van tocar davant el monarca llu\u00eds xv. l'an\u00e8cdota explica que, en aquesta ocasi\u00f3, l'amant del rei, l'altiva madame de pompadour, no va permetre que el nen wolfgang l'abrac\u00e9s per por d'espatllar el seu vestit.a londres van causar l'admiraci\u00f3 del rei jordi iii; al llarg d'aquest viatge, el jove m\u00fasic va compondre la seva primera simfonia i el seu primer motet god is our refuge, als nou anys, i va con\u00e8ixer johann christian bach, fill petit de johann sebastian bach (tot i que, en aquesta \u00e8poca, tenia molt m\u00e9s d'\u00e8xit que no el seu pare, que era conegut com \u00abel pare de johann christian bach\u00bb, que exercia una gran influ\u00e8ncia sobre la seva obra). a holanda, va enlluernar tocant l'orgue m\u00e9s gran i complicat del m\u00f3n.\nsovint aquests viatges eren durs a causa dels mitjans rudimentaris de transport d'aquell temps, la necessitat d'esperar pacientment les invitacions i el pagament de les actuacions per part de la noblesa i les llargues malalties, algunes gaireb\u00e9 mortals, patides lluny de casa seva: en primer lloc va emmalaltir leopold, l'estiu de 1764 durant la seva estada a londres, i despr\u00e9s van emmalaltir tots dos nens a l'haia durant la tardor de 1765.cada presentaci\u00f3 del jove wolfgang amadeus era una exhibici\u00f3 del seu virtuosisme amb el clavec\u00ed i el viol\u00ed (es diu que, en aquella \u00e8poca, ja podia tocar el teclat amb els ulls embenats), i deixava els espectadors meravellats improvisant sobre qualsevol tema que li proposaven. a aquella edat, ja sabia ser galant i dedicava a les dames de la noblesa les seves primeres sonates per a viol\u00ed i clavec\u00ed. la fam\u00edlia va tornar a salzburg el 30 de novembre de 1766.\n\n\n=== les seves primeres \u00f2peres ===\nel setembre de 1767, mozart va viatjar a viena acompanyat del seu pare i la seva germana nannerl. aquest cop, no per demostrar les seves habilitats de nen prodigi sin\u00f3 per desenvolupar les seves facultats de compositor. a la ciutat imperial, va desenvolupar una intensa activitat: va escriure simfonies, misses, lieder i tamb\u00e9 les seves primeres obres, com el singspiel bastien und bastienne i la que va fer per enc\u00e0rrec de josep ii: l'\u00f2pera bufa la finta semplice (la ing\u00e8nua fingida).\nels m\u00fasics de l'\u00e8poca a viena van veure en el talent del nen una amena\u00e7a per als seus llocs i van comen\u00e7ar les intrigues. no creien que nom\u00e9s amb onze anys pogu\u00e9s escriure tan bona m\u00fasica i deien que el seu pare n'era l'aut\u00e8ntic autor. les coses es van complicar: van haver-hi triomfs, per\u00f2 tamb\u00e9 fracassos.\n\n\n=== un cavaller de 14 anys ===\n\nel 1769, mozart guany\u00e0 a salzburg la pla\u00e7a de mestre de concerts -gran honor per a un noi- per\u00f2 sense sou. se li va finan\u00e7ar un viatge d'estudis a it\u00e0lia, on leopold pensava que wolfgang amadeus triomfaria component \u00f2peres. pare i fill van arribar a roma l'11 d'abril de 1770. al vatic\u00e0, wolfgang amadeus va escoltar el miserere de gregorio allegri. aquesta obra tenia car\u00e0cter secret, ja que nom\u00e9s podia interpretar-se a la capella sixtina i la seva publicaci\u00f3 era prohibida sota pena d'excomuni\u00f3.\nno obstant aix\u00f2, el jove compositor va escriure de mem\u00f2ria, nom\u00e9s arribar a la posada on s'allotjava, una versi\u00f3 molt aproximada de la partitura completa. el papa climent xiv, admirat pel talent del m\u00fasic de catorze anys, no sols no el va excomunicar sin\u00f3 que el va nomenar cavaller de l'orde de l'esper\u00f3 d'or, t\u00edtol que, tot i els privilegis que li atorgava, mai interess\u00e0 a mozart.\n\nun altre gran triomf va ser l'estrena de l'\u00f2pera seria mitridate, r\u00e8 di ponto, estrenada el 1770 a mil\u00e0 sota forts aplaudiments i crits de \"viva il maestrino\". aprovant un examen que a la resta dels candidats els va portar tres hores i que ell va resoldre en mitja hora, va ser adm\u00e8s com a compositor a l'acad\u00e8mia filharm\u00f2nica de bolonya, considerada el centre de l'erudici\u00f3 musical de l'\u00e8poca. l'ingr\u00e9s de mozart a l'acad\u00e8mia va ser extraordinari, ja que encara li restava molt per a arribar als vint anys, edat m\u00ednima exigida pel reglament. aqu\u00ed va con\u00e8ixer el pare giovanni battista martini, important te\u00f2ric de la m\u00fasica d'aquell temps, i pel qui mozart sempre va tenir un gran afecte.\n\n\n=== el nou pr\u00edncep-arquebisbe ===\nmozart va fer un segon viatge a it\u00e0lia el 1771, per assistir a l'estrena de la seva \u00f2pera seria ascanio in alba. el mateix any, va tornar amb la seva fam\u00edlia a salzburg, que per aquells temps era un principat eclesi\u00e0stic regit per un pr\u00edncep-arquebisbe. es van assabentar de la mort de l'arquebisbe schrattenbach, que sempre els havia fet costat.\nva comen\u00e7ar llavors una nova etapa, molt m\u00e9s dif\u00edcil. heronymus von colloredo, el nou pr\u00edncep-arquebisbe de salzburg, a qui wolfgang va dedicar l'\u00f2pera seria il sogno di scipione, es va mostrar autoritari i inflexible amb el compliment de les obligacions imposades als seus subordinats. mozart va ser confirmat al seu lloc de mestre de concerts; ara rebria un modest sou, per\u00f2 la seva llibertat de mica en mica disminuiria, fins al punt de sentir-se esclavitzat. aquest fet va influir en el seu car\u00e0cter.\n\n\n=== anys de lluita ===\npare i fill van viatjar a it\u00e0lia per \u00faltim cop el 1772. a mil\u00e0, wolfgang va estrenar la \u00f2pera seria lucio silla. leopold esperava que aquestes visites tinguessin com a resultat un nomenament professional per al seu fill, i de fet, el governant arxiduc ferran va contemplar contractar mozart, per\u00f2 a causa de la retic\u00e8ncia de la seva mare l'emperadriu maria teresa a emprar \"gent in\u00fatil\", l'assumpte va ser abandonat: i les esperances de leopold mai es van fer realitat. cap al final del viatge, mozart va escriure el motet en solitari exsultate, jubilate, k. 165.\nmozart va cercar un treball digne i estable, sense resultat. va haver de tornar a salzburg. als 17 anys, wolfgang ja no podia passar per nen prodigi. comen\u00e7ava ara la lluita per la vida.\ndespr\u00e9s de tornar finalment amb el seu pare d'it\u00e0lia el 13 de mar\u00e7 de 1773, mozart va ser emprat com a m\u00fasic de la cort pel governant de salzburg, el pr\u00edncep-arquebisbe hieronymus colloredo. el compositor tenia molts amics i admiradors a salzburg i va tenir l'oportunitat de treballar en molts g\u00e8neres, com ara simfonies, sonates, quartets de corda, misses, serenates i algunes \u00f2peres menors. entre l'abril i el desembre de 1775, mozart va desenvolupar un entusiasme pels concerts per a viol\u00ed, produint una s\u00e8rie de cinc (els \u00fanics que va escriure), que van augmentar constantment en la seva sofisticaci\u00f3 musical. els tres \u00faltims\u2014k. 216, k. 218, k. 219\u2014ara s\u00f3n elements b\u00e0sics del repertori. el 1776, va dedicar els seus esfor\u00e7os als concerts per a piano, que van culminar amb el concert en mi bemoll k. 271 de principis de 1777, considerat per la cr\u00edtica com una obra revolucionari.el 1773, va fer un nou viatge a viena, sense resultats pr\u00e0ctics, per\u00f2 positiu per al seu art, perqu\u00e8 va con\u00e8ixer el nou estil vien\u00e8s mitjan\u00e7ant la m\u00fasica de haydn. el gener de 1775, mozart va estrenar amb gran \u00e8xit a m\u00fanic la seva \u00f2pera bufa la finta giardiniera (la falsa jardinera). van ser per a mozart anys prol\u00edfics: va escriure la \u00f2pera seria il re pastore (el rei pastor), simfonias, concerts per a piano, concerts per a viol\u00ed, divertimentos i molta m\u00fasica sacra per enc\u00e0rrec del seu nou cap.\nno obstant aix\u00f2, mozart se sentia presoner, sentia que no progressava i, alterat per l'ambient provinci\u00e0 de salzburg, l'agost de 1777 va reclamar a l'arquebisbe colloredo la llibertat per a abandonar el seu c\u00e0rrec. m\u00e9s tard, en companyia de la seva mare, va iniciar un llarg viatge a par\u00eds. en una escala a m\u00fanic, va con\u00e8ixer la fam\u00edlia weber i es va enamorar de la seva filla gran, aloysia.\na mannheim, va fer una gran amistat amb un grup de compositors d'aquesta ciutat, la qual era coneguda perqu\u00e8 les seves orquestres, per primer cop en la hist\u00f2ria de la m\u00fasica, exageraven la difer\u00e8ncia entre els passatges suaus i els forts. aquest estil es va donar a con\u00e8ixer com a \u00abestil de mannheim\u00bb i poques d\u00e8cades despr\u00e9s seria una caracter\u00edstica principal del romanticisme.\n\n\n=== opressi\u00f3 i alliberament ===\nwolfgang amadeus mozart va romandre a par\u00eds entre el 23 de mar\u00e7 i el 26 de setembre de 1778, sense aconseguir millors beneficis monetaris, per\u00f2 arribant a estrenar obres com la simfonia par\u00eds.\nel 3 de juliol la seva mare va morir de febre tifoide. deprimit per aquesta mort i alguns fracassos, wolfgang decideix retornar al servei de colloredo. malenconi\u00f3s, s'atur\u00e0 a m\u00fanic per proposar-li matrimoni a aloysia weber, per\u00f2 ella el rebutj\u00e0. va tornar a salzburg el gener de 1779. colloredo li va augmentar el salari, per\u00f2 tamb\u00e9 les obligacions: havia de dedicar-li molt m\u00e9s de temps a c\u00e0rrec seu. aquell mateix any va escriure la missa de la coronaci\u00f3.\nel gener de 1781 va estrenar a m\u00fanic idomeneu, la seva primera gran \u00f2pera. era a augsburg quan va ser cridat per colloredo. despr\u00e9s dels seus \u00faltims triomfs i de relacionar-se amb c\u00e0rrecs quasi d'igual a igual, el tracte que li donava l'arquebisbe era humiliant per a ell. les seves obres ja eren apreciades a tot europa, per\u00f2 colloredo es conformava a subestimar-lo, tractant-lo com un criat qualsevol. finalment, mozart es va rebel\u00b7lar; en acabar una dif\u00edcil discussi\u00f3, va decidir renunciar a la pla\u00e7a. aix\u00ed es van acabar deu anys, de 1771 a 1781, de tensions i disputes quasi permanents.\n\n\n=== matrimoni com sigui ===\nmozart s'instal\u00b7l\u00e0 a viena i visqu\u00e9 un any feli\u00e7. va intervenir en concerts, va impartir classes i va escriure nombroses obres. 1782, va ser l'any d'una altra \u00f2pera triomfal: el singspiel el rapte del serrall.\ndespr\u00e9s del seu frac\u00e0s sentimental amb aloysia weber, va trobar consol amb constanze, la germana menor. per\u00f2 sabia que el seu pare leopold no apreciava aquella fam\u00edlia i va voler viatjar a salzburg per presentar-li formalment la seva parella, per\u00f2 diversos esdeveniments van endarrerir el temut viatge per enfrontar-se al seu progenitor. el 4 d'agost de 1782, sense el consentiment del seu pare, wolfgang amadeus i constanze es van casar a viena. per celebrar-ho i per calmar el seu moralista pare, mozart va compondre la inacabada gran missa en do menor (kv 427). pensava estrenar-la a salzburg amb constanze com a primera soprano solista. nom\u00e9s ho va poder fer l'agost de 1783, per\u00f2 seria in\u00fatil. desitjava demostrar a la seva fam\u00edlia que havia escollit correctament, per\u00f2 leopold i nannerl mai no van acceptar del tot constanze.\nper acabar-ho d'arrodonir, el seu primer fill va morir el 19 d'agost de 1783, al cap d'un mes de n\u00e9ixer. dels set fills que wolfgang amadeus va tenir amb constanze, nom\u00e9s dos van arribar a sobreviure: karl thomas mozart i franz xaver wolfgang mozart, aquests dos \u00fanics fills restaren solters i, per aix\u00f2, amb ells s'acab\u00e0 la nissaga mozart.\nel 1782 havia conegut, pel bar\u00f3 gottfried van swieten, els oratoris de h\u00e4ndel i algunes obres de bach, entre aquestes el clavec\u00ed ben temperat, que el va afectar profundament en el seu estil com a compositor.\n\n\n=== el m\u00e9s gran compositor ===\nel desembre de 1784, mozart va ingressar a la francma\u00e7oneria, en la qual va trobar un ideal filos\u00f2fic. el 1785, va ser un any de gran activitat art\u00edstica i social. wolfgang es va sentir entusiasmat davant l'aplaudiment que els vienesos van fer de la seva m\u00fasica. va ser en aquella \u00e8poca quan dedic\u00e0 sis quartets de corda a haydn.\nl'an\u00e8cdota ens explica que, en escoltar-los, haydn va manifestar a leopold davant d\u00e9u que wolfgang amadeus era el m\u00e9s gran compositor que podia haver conegut. va ser un gran per\u00edode per a la creaci\u00f3. el 1786, mozart es trobava al punt \u00e0lgid. va estrenar l'\u00f2pera bufa les noces de f\u00edgaro, una de les seves obres mes importants, el 1787, a praga, don giovanni, i, el 1790, a viena, cos\u00ec fan tutte, escrites les tres en itali\u00e0 amb llibrets de lorenzo da ponte.\n\n\n=== temps de crisi ===\n\n\n==== la missa de difunts ====\n\nel mar\u00e7 de 1791, mozart va oferir un dels seus \u00faltims concerts p\u00fablics a viena; va tocar el concert per a piano n\u00fam. 27 (kv 595). el seu \u00faltim fill, franz xaver, va n\u00e9ixer el 26 de juliol.\nun dia es va presentar a casa seva un desconegut, que va refusar identificar-se, i va encarregar a mozart la composici\u00f3 d'un r\u00e8quiem. li avan\u00e7\u00e0 part dels honoraris i van acordar que tornaria al cap d'un mes. per\u00f2 el compositor va ser cridat des de praga per escriure l'\u00f2pera seria la clemenza di tito, per festejar la coronaci\u00f3 de leopold ii com a rei de boh\u00e8mia.\nquan pujava amb la seva dona al carruatge que els havia de portar a aquesta ciutat, el desconegut es va presentar un altre cop, tot demanant pel seu enc\u00e0rrec. aix\u00f2 va alterar el compositor.\nm\u00e9s endavant, es va saber que aquell obscur personatge era un enviat del comte franz walsseg, l'esposa del qual havia mort. el vidu desitjava que mozart compongu\u00e9s una missa de difunts per als funerals de la seva dona, per\u00f2 volia fer creure a la gent que l'obra era seva, i per aix\u00f2 es volia mantenir en l'anonimat.\nmozart, des de la defunci\u00f3 del seu pare, estava obsessionat amb la idea de la mort. a m\u00e9s, estava debilitat per la fatiga i la malaltia, i era molt sensible a les coses sobrenaturals per la seva vinculaci\u00f3 amb la francma\u00e7oneria. tot aix\u00f2, m\u00e9s la impressi\u00f3 que li havia causat l'aspecte de l'enviat, va fer que acab\u00e9s creient que aquest era un missatger del dest\u00ed i que el r\u00e8quiem que havia de compondre seria per al funeral propi.\n\n\n==== el final d'una vida tr\u00e0gica ====\nla salut del geni va comen\u00e7ar a declinar i la seva concentraci\u00f3 disminu\u00efa. la clemenza di tito va ser acollida amb fredor pel p\u00fablic. en retornar a viena, mozart es va posar a treballar en el r\u00e8quiem encarregat i va preparar, en companyia de l'empresari teatral i cantant emanuel schikaneder, els assaigs per al singspiel la flauta m\u00e0gica. aquesta es va estrenar amb un gran \u00e8xit el 30 de setembre de 1791, amb el mateix mozart com a director. un m\u00fasic rival, antonio salieri, es trobava entre el p\u00fablic.\nper aquelles dates, mozart va acabar el concert per a clarinet (kv 622). l'octubre de 1791 la seva salut va empitjorar. caminava amb la seva esposa quan de sobte va seure en un banc i, molt agitat, va comentar a constanze que alg\u00fa l'havia enverinat. al cap de no gaire va acabar prostrat al llit.\nel 5 de desembre de 1791 mozart va morir amb 35 anys, a viena, ciutat que va veure triomfar el nen i morir l'home. els metges no es van posar d'acord sobre la causa de la mort. no se sap si per neglig\u00e8ncia, o b\u00e9 que era un costum de la viena de l'\u00e8poca, va ser enterrat a la fossa comuna i, per aix\u00f2, mai se l'ha pogut ubicar.\nha estat trobat un crani en una fossa comuna, que un metge va analitzar i es va fer la hip\u00f2tesi que era el de mozart. d'aix\u00f2, s'ha conjecturat que la seva mort fou produ\u00efda per una cranoestenosi.\nde tota manera, actualment, i sobretot a partir dels estudis de h. c. robbins landon, es dona com a causa m\u00e9s probable de la seva mort un conjunt de problemes m\u00e8dics que inclourien una progressiva insufici\u00e8ncia renal, probablement produ\u00efda per una faringitis estreptoc\u00f2cica.\n\n\n==== la llegenda ====\nes va propagar el rumor que mozart havia mort enverinat per antonio salieri, que suposadament odiava el seu geni musical. aix\u00f2 va servir d'inspiraci\u00f3 per a l'\u00f2pera mozart i salieri, de rimski-k\u00f3rsakov, per a la petita obra de teatre del mateix nom del c\u00e8lebre escriptor rus puixkin i per a l'obra teatral amadeus, de peter shaffer (en la qual es basa la pel\u00b7l\u00edcula amadeus de milos forman, protagonitzada per tom hulce). tanmateix, hi ha diversos fets que contradiuen aquest nivell de rivalitat: el 1788, quan salieri va ser nomenat kapellmeister, en comptes de proposar per a l'ocasi\u00f3 una de les seves \u00f2peres va preferir reeditar les noces de f\u00edgaro, i a m\u00e9s, tres anys abans, el 1785, salieri i mozart havien compost conjuntament una cantata per a veu i piano, amb lletra de lorenzo da ponte, per celebrar el retorn a escena de la cantant nancy storace. aquesta obra s'havia donat per perduda en no trobar-se'n cap exemplar, per\u00f2 el 10 de gener del 2016 es va fer p\u00fablica la troballa d'una c\u00f2pia impresa de lletra i m\u00fasica per part del music\u00f2leg i compositor timo jouko herrmann, especialista en antonio salieri.una altra de les llegendes sobre l'enverinament apunta els seus germans de l\u00f2gia ma\u00e7\u00f2nica, pel fet que hauria revelat massa secrets en el llibret i la m\u00fasica del seu singspiel la flauta m\u00e0gica.\nes va arribar a dir, fins i tot, que les restes de mozart havien estat perdudes per tal que no restessin petjades de l'homicidi.\n\n\n== obra ==\n\nla producci\u00f3 de mozart \u00e9s extraordin\u00e0riament extensa; s'ha afirmat que cap altre compositor no ha assolit tal mestratge en tants mitjans diferents, encara que les seves \u00f2peres s\u00f3n les que realment tanquen la clau de l'ess\u00e8ncia del seu estil. basant-se en les reformes oper\u00edstiques de gluck, mozart va combinar una v\u00edvida caracteritzaci\u00f3 vocal amb l'\u00e8mfasi en l'expressivitat i el timbre orquestral per aconseguir una concepci\u00f3 molt m\u00e9s dram\u00e0tica de la plantejada fins llavors.\nla seva m\u00fasica, de formes ja fortament consolidades, poques vegades ha estat considerada revolucion\u00e0ria, per\u00f2 al p\u00fablic de l'\u00e8poca, sens dubte, li va resultar dif\u00edcil apreciar algunes de les seves obres, especialment a causa dels sorprenents contrasts, complexitat i harmonia de vegades dissonant. mozart va assimilar els estils musicals europeus m\u00e9s importants quan era nen, per la qual cosa la seva obra posterior va fusionar la l\u00edrica italiana, la brillantor francesa i els procediments de composici\u00f3 centreeuropeus, amb un sentit natural de la simetria, que ha acabat per personificar el refinament cl\u00e0ssic.\nla llista d'obres de mozart va ser catalogada per ludwig von k\u00f6chel el 1832 en el k\u00f6chel verzeichnis. \u00e9s formada per 626 opus (obres). la producci\u00f3 simf\u00f2nica i instrumental consta de:\n\n41 simfonies, entre les quals destaquen:\nsimfonia n\u00fam. 25 en sol menor, kv 183 (octubre 1773),\nsimfonia n\u00fam. 31 par\u00eds en re major, kv 297 (maig-juny 1778),\nsimfonia n\u00fam. 35 haffner en re major, kv 385 (juliol-agost 1782),\nsimfonia n\u00fam. 36 linz en do major, kv 425 (novembre 1783),\nsimfonia n\u00fam. 38 praga en re major, kv 504 (finals 1786),\nsimfonia n\u00fam. 39 en mi bemoll major, kv 543,\nsimfonia n\u00fam. 40 en sol menor, kv 550 i\nsimfonia n\u00fam. 41 j\u00fapiter en do major, kv 551), escrites les tres darreres entre juny i agost 1788;\nconcerts (27 per a piano, 5 per a viol\u00ed i diversos per a altres instruments)\nsonates (18 per a piano, 36 per a piano i viol\u00ed)\nm\u00fasica de cambra (duets, trios, quartets i quintets)\n61 divertimentos\nserenates com per exemple eine kleine nachtmusik\nmarxes\n22 \u00f2peres, a partir de 1781, i despr\u00e9s d'algunes \u00f2peres menors, arribarien els seus grans t\u00edtols:\nidomeneo (1781)\nel rapte del serrall (1782), singspiel, considerat per alguns la primera gran \u00f2pera c\u00f2mica alemanya\nles noces de f\u00edgaro (1786) sobre l'obra de pierre-augustin caron de beaumarchais, f\u00edgaro\ndon giovanni (1787)\ncos\u00ec fan tutte (aix\u00ed fan totes, 1790), escrites les tres darreres en itali\u00e0 amb llibrets de lorenzo da ponte\nla flauta m\u00e0gica (1791), singspiel, en la qual es reflecteixen els ritus i ideals ma\u00e7\u00f2nics\nla clemenza di tito (1791).\nva compondre tamb\u00e9 una gran quantitat d'obres corals (religioses i profanes) entre les quals destaquen la inacabada gran missa en do menor i la missa de r\u00e8quiem, que estava component quan va morir.\n\n\n== l'origen del seu nom ==\nmozart va tenir diferents noms al llarg de la seva vida, a causa de diferents tradicions religioses de l'\u00e8poca i, en part, pel fet que el compositor era poliglota i va adaptar lliurement el seu nom a les diferents lleng\u00fces. per\u00f2 el seu nom aut\u00e8ntic era joannes chrysostomus wolfgangus theophilus mozart, tal com es mostra en el registre baptismal de la catedral de salzburg el 28 de gener de 1756, redactat en llat\u00ed pel moss\u00e8n leopold lamprecht.\n\n.- transcripci\u00f3 del certificat-.\n\nels dos primers noms (joannes crysostomus) pertanyen al seu nom de pila d'acord amb els costums de l'esgl\u00e9sia cat\u00f2lica de l'\u00e8poca, i fa refer\u00e8ncia al fet que va n\u00e9ixer el dia 27 de gener, festivitat de sant joan cris\u00f2stom. per\u00f2 aquests noms no els va utilitzar mai en la seva vida quotidiana.\nwolfgangus \u00e9s wolfgang adaptat del llat\u00ed parroquial, a part de ser el nom del seu avi patern.\ntheophilus es pot interpretar com l'amic de d\u00e9u o el qui estima d\u00e9u en grec (aquest nom propi prov\u00e9 del grec \u03b8\u03b5\u03cc\u03c6\u03b9\u03bb\u03bf\u03c2), d'aqu\u00ed surt la forma familiar \"amadeus\", que \u00e9s la variant llatina del nom. theophilus tamb\u00e9 era el nom del seu padr\u00ed. en alguns casos, mozart va utilitzar el terme gottlieb, que \u00e9s l'adaptaci\u00f3 a l'alemany del nom theophilus.\n\n\n== el seu llegat als pa\u00efsos catalans ==\nla primera \u00f2pera de mozart coneguda als territoris de parla catalana fou cos\u00ec fan tutte (barcelona, 1798), tot i que va ser ignorat per gran part del p\u00fablic durant gaireb\u00e9 tot el segle xix i nom\u00e9s va poder aconseguir imposar-se amb concerts a barcelona i val\u00e8ncia. l'associaci\u00f3 wagneriana li dedic\u00e0 una gran atenci\u00f3 i public\u00e0 traduccions dels llibrets de les seves \u00f2peres principals, les quals foren representades al gran teatre del liceu gr\u00e0cies a l'empresari j. mestres. a hores d'ara, hi ha a barcelona una associaci\u00f3 d'amics de mozart.\n\n\n== notes i refer\u00e8ncies ==\n\n\n=== refer\u00e8ncies ===\n\n\n== bibliografia ==\n\n\n== vegeu tamb\u00e9 ==\nfranz xaver niemetschek. el primer bi\u00f2graf de mozart.\ncat\u00e0leg k\u00f6chel de l'obra de mozart.\nllista de composicions de wolfgang amadeus mozart.\nsimfonies.\nconcerts per a piano.\nllista d'\u00f2peres.\nllista d'\u00e0ries de concert, can\u00e7ons i c\u00e0nons.\nfranz anton martelli\n\n\n== enlla\u00e7os externs ==\nmozart.cat.\nrecursos did\u00e0ctics sobre mozart.\natentament... amadeus. programa de catalunya m\u00fasica, em\u00e8s el 2006, que repassa la vida de mozart, any per any. gui\u00f3 de pere-albert balcells i realitzaci\u00f3 de raimon colomer. 31 cap\u00edtols.\npaisatges de mozart. programa de catalunya m\u00fasica, em\u00e8s el 2006. gui\u00f3 de jaume radigales. 24 cap\u00edtols."