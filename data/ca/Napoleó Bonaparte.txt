"napole\u00f3 bonaparte   (ajaccio, 15 d'agost de 1769 - longwood house, 5 de maig de 1821) fou un militar i home d'estat franc\u00e8s. fou general de l'ex\u00e8rcit durant la revoluci\u00f3 francesa, alt dirigent de fran\u00e7a com a primer c\u00f2nsol de la primera rep\u00fablica francesa (11 de novembre de 1799-18 de maig de 1804), i emperador dels francesos amb el nom de napole\u00f3 i del primer imperi franc\u00e8s, (18 de maig de 1804 - 6 d'abril de 1814), i posteriorment i de forma breu des del 20 de mar\u00e7 al 22 de juny de 1815. va ser tamb\u00e9 rei d'it\u00e0lia, mediador de la confederaci\u00f3 su\u00efssa i protector de la confederaci\u00f3 del rin. mentre va ser emperador dels francesos esdevingu\u00e9 el 49\u00e8 copr\u00edncep d'andorra.\nva comen\u00e7ar a destacar arran de la revoluci\u00f3 francesa, on va comandar diverses campanyes d'\u00e8xit contra la primera coalici\u00f3 i la segona coalici\u00f3. en els anys de canvi de segle (del xviii al xix), en nom\u00e9s una d\u00e8cada, els ex\u00e8rcits francesos sota el seu comandament van lluitar contra gaireb\u00e9 totes les pot\u00e8ncies europees del moment, guanyant el control de la majoria del territori de l'europa continental per conquesta o alian\u00e7a. va nomenar monarques o importants figures de govern a membres de la seva fam\u00edlia i amics.\nla desastrosa invasi\u00f3 de r\u00fassia l'any 1812 va marcar el punt d'inflexi\u00f3. despr\u00e9s d'aquesta desfeta i de la derrota a la batalla de leipzig, l'octubre de 1813, la sisena coalici\u00f3 va envair fran\u00e7a, for\u00e7ant napole\u00f3 a abdicar l'abril de 1814. es va exiliar a l'illa d'elba. poc de temps despr\u00e9s, va retornar al poder en un episodi anomenat posteriorment el govern dels cent dies, per\u00f2 va tornar a ser derrotat -definitivament- a la batalla de waterloo, el 18 de juny de 1815. va passar els sis anys del final de la seva vida a l'illa de santa helena, a l'oce\u00e0 atl\u00e0ntic sud, sota supervisi\u00f3 brit\u00e0nica.\nnapole\u00f3 va desenvolupar poques innovacions en el terreny militar, per\u00f2 va destacar per fer servir les millors i m\u00e9s variades t\u00e0ctiques. aquest fet, unit a la reforma i modernitzaci\u00f3 de l'ex\u00e8rcit franc\u00e8s, el va dur a les aclaparadores vict\u00f2ries inicials. les seves campanyes encara s\u00f3n estudiades a les acad\u00e8mies militars de tot el m\u00f3n, i \u00e9s recordat com un dels m\u00e9s grans comandants de la hist\u00f2ria. m\u00e9s enll\u00e0 d'aquest fet, napole\u00f3 \u00e9s tamb\u00e9 recordat per l'establiment del codi napole\u00f2nic.\n\n\n== els primers anys ==\nnascut napoleone di buonaparte (nabolione o nabulione en cors), nom\u00e9s un any despr\u00e9s que fran\u00e7a compr\u00e9s l'illa a la rep\u00fablica de g\u00e8nova. napoleone anys despr\u00e9s va canviar el seu nom per l'afrancesat napol\u00e9on bonaparte. el registre m\u00e9s antic d'aquest nom apareix en un informe oficial datat del 28 de mar\u00e7 de 1796.\nla seva fam\u00edlia formava part de la noblesa local. el seu pare, carlo buonaparte, advocat, va ser nomenat el 1778 representant de c\u00f2rsega a la cort de llu\u00eds xvi, lloc on va romandre per diversos anys, per la qual cosa va ser la seva mare, maria letizia ramolino, la figura fonamental de la seva infantesa. avan\u00e7ada a la seva \u00e8poca, exigia que els seus vuit fills es banyaren di\u00e0riament, quan el com\u00fa era banyar-se, arribat el cas, una vegada al mes. napole\u00f3, de car\u00e0cter reservat i taciturn, es va mantenir apartat dels seus companys. li agradava estar sol per meditar i sentia profunda aversi\u00f3 cap als francesos, a qui acusava de ser els opressors dels corsos. no era massa bon estudiant i nom\u00e9s es preocupava per les matem\u00e0tiques, ci\u00e8ncia en qu\u00e8 progressava sorprenentment. tamb\u00e9 es va dedicar a la lectura d'obres de la literatura cl\u00e0ssica, com hist\u00f2ria universal de polibi, vides paral\u00b7leles de plutarc o expedici\u00f3 d'alexandre d'arri\u00e0 de nicom\u00e8dia, obres que van tenir una profunda influ\u00e8ncia en el seu esperit.\nel seu pare va aconseguir que napole\u00f3 i el seu germ\u00e0 josep es traslladessin a la fran\u00e7a continental, per estudiar a l'escola militar francesa de brienne-le-ch\u00e2teau a l'edat de 10 anys. abans d'entrar havia d'aprendre franc\u00e8s, llengua que va parlar amb un marcat accent itali\u00e0 per la resta de la seva vida. va obtenir notes destacades en matem\u00e0tiques i geografia, aconseguint tamb\u00e9 les necess\u00e0ries per aprovar les altres mat\u00e8ries. despr\u00e9s de la seva graduaci\u00f3 el 1784, va ser adm\u00e8s a l'\u00e9cole royale militaire \u00e1 paris. tot i que havia buscat en un principi una formaci\u00f3 naval, va acabar estudiant artilleria a l'\u00e9cole militaire. despr\u00e9s de la seva graduaci\u00f3 el setembre de 1785, va ser comissionat com a tinent segon d'artilleria. va prendre les seves noves obligacions el gener de 1786, a l'edat de 16 anys.\nnapole\u00f3 va servir a la guarnici\u00f3 de valen\u00e7a i de l'auxonne fins a l'esclat de la revoluci\u00f3 francesa (encara que es va prendre gaireb\u00e9 dos anys de llic\u00e8ncia a c\u00f2rsega i par\u00eds durant aquest lapse). poc despr\u00e9s de comen\u00e7ar la revoluci\u00f3, napole\u00f3 es trobava a c\u00f2rsega. va donar suport a la facci\u00f3 jacobina i va obtenir el grau de comandant segon de la gu\u00e0rdia nacional de voluntaris de l'illa. despr\u00e9s d'entrar en conflicte amb el l\u00edder nacionalista pasquale paoli (antic heroi de napole\u00f3), bonaparte i la seva fam\u00edlia van ser obligats a fugir a fran\u00e7a, on van arribar el juny del 1793.\n\n\n== les primeres campanyes ==\nnapole\u00f3 va ser nomenat comandant de l'ex\u00e8rcit franc\u00e8s a it\u00e0lia l'any 1796. va derrotar successivament quatre generals austr\u00edacs, les tropes dels quals eren superiors en nombre, i va obligar \u00e0ustria i els seus aliats a signar la pau. el tractat de campo formio estipulava que fran\u00e7a podia conservar els territoris conquerits, en qu\u00e8 bonaparte va fundar, el 1797, la rep\u00fablica cisalpina (ven\u00e8cia), la rep\u00fablica l\u00edgur (g\u00e8nova) i la rep\u00fablica transpadana (llombardia), i va enfortir la seua posici\u00f3 a fran\u00e7a enviant al tresor milions de francs.\nel 1798 va dirigir una expedici\u00f3 a egipte, que es trobava sota domini de l'imperi otom\u00e0, per tallar la ruta brit\u00e0nica cap a l'\u00edndia. encara que va conquerir aquest pa\u00eds, la seua flota va ser destru\u00efda per l'almirall brit\u00e0nic horatio nelson en la batalla del nil, i el militar franc\u00e8s va quedar a\u00efllat al nord d'\u00e0frica. bonaparte no es va desanimar davant d'aquest contratemps i es va dedicar a la reforma de l'administraci\u00f3 i legislaci\u00f3 eg\u00edpcies: la servitud i el feudalisme van ser abolits i els drets b\u00e0sics dels ciutadans garantits. els erudits francesos que l'havien acompanyat en el viatge van comen\u00e7ar a estudiar la hist\u00f2ria de l'antic egipte i a realitzar diverses excavacions arqueol\u00f2giques. no va aconseguir conquerir s\u00edria el 1799, per\u00f2 va assolir una vict\u00f2ria indiscutible sobre els otomans a abukir. mentrestant, fran\u00e7a feia front a una nova situaci\u00f3 internacional: l'arxiducat d'\u00e0ustria, r\u00fassia, el regne de n\u00e0pols i portugal s'havien aliat amb gran bretanya, configurant la segona coalici\u00f3.\n\n\n== l'expansi\u00f3 a egipte ==\n\nel mar\u00e7 de 1798, bonaparte va proposar amena\u00e7ar la posici\u00f3 brit\u00e0nica en l'\u00edndia mitjan\u00e7ant la invasi\u00f3 i la conquesta d'egipte i colonitzar egipte, aleshores una prov\u00edncia de l'imperi otom\u00e0, amb l'objectiu de protegir els interessos comercials francesos i tallar la ruta de la gran bretanya a l'\u00edndia. el directori, encara que preocupat per l'abast i el cost de l'expedici\u00f3, r\u00e0pidament va aprovar l'empresa perqu\u00e8 significava treure bonaparte del centre del poder.\nde cam\u00ed a egipte, l'expedici\u00f3 de bonaparte conquereix malta el 9 de juny, fins llavors en mans de l'orde de sant joan de jerusalem, i el gran mestre ferdinand von hompesch zu bolheim va capitular i napole\u00f3 va establir una nova administraci\u00f3 i va partir per a egipte, deixant una guarnici\u00f3 important. desembarca a alexandria l'1 de juliol de 1798, eludint temporalment la royal navy. encara que els francesos van guanyar la decisiva batalla de les pir\u00e0mides (amb un ex\u00e8rcit de 25.000 soldats enfrontats a 100.000 de l'enemic), tota la flota francesa (a excepci\u00f3 de dues naus) va ser destru\u00efda per l'almirall horatio nelson en la batalla del nil. amb el seu ex\u00e8rcit atrapat a egipte, l'objectiu de bonaparte d'enfortir la seva pres\u00e8ncia a la mediterr\u00e0nia es va veure frustrat, si b\u00e9 va aconseguir consolidar el seu poder a egipte, no sense sufocar abans diverses revoltes populars. bonaparte va ordenar que a egipte la servitud i el feudalisme fossin abolits i els drets b\u00e0sics dels ciutadans garantits. bonaparte va ser anomenat pels egipcis sold\u00e0 k\u00e9bira, el sold\u00e0 de foc. la situaci\u00f3 va propiciar el desenvolupament d'importants estudis sobre l'antic egipte, entre els quals destaca el descobriment de la pedra de rosetta i la creaci\u00f3 de l'institut d'egipte.\n\na comen\u00e7aments de 1799 va conduir l'ex\u00e8rcit franc\u00e8s sobre la prov\u00edncia otomana de s\u00edria i va derrotar les forces superiors despatxades per la sublim porta en diferents batalles, per\u00f2 el seu ex\u00e8rcit va sucumbir-hi davant les plagues (en especial la pesta bub\u00f2nica) i la manca de subministraments. napole\u00f3 va deixar un contingent de 13.000 soldats per apoderar-se de les ciutats costaneres de jaffa, arish, gaza i haifa.\nl'assalt de jaffa va ser particularment brutal. encara que els francesos es van apoderar de la ciutat despr\u00e9s d'unes poques hores de combat, els soldats de la rep\u00fablica van assassinar a baionetades 2.000 turcs de la guarnici\u00f3 que tractaven de rendir-se. a continuaci\u00f3 s'acarnissen durant tres dies amb la poblaci\u00f3 civil, robant i matant homes, dones i nens. la matan\u00e7a va culminar quan bonaparte va ordenar l'execuci\u00f3 de 3.000 turcs.\namb el seu ex\u00e8rcit debilitat, i incapa\u00e7 de prendre la fortalesa d'acre, bonaparte es va veure obligat a tornar a egipte el maig de 1799. per tal d'accelerar la seva marxa, els presoners van ser executats i els malalts abandonats a una mort segura. de tornada al pa\u00eds del nil, el 25 de juliol bonaparte va derrotar els otomans en el seu intent de desembarcament a abukir.\namb la situaci\u00f3 a egipte estancada i la cada vegada major inestabilitat a fran\u00e7a, bonaparte va abandonar el pa\u00eds en una goleta rumb a fran\u00e7a, deixant el comandament el general kl\u00e9ber.\n\n\n== fran\u00e7a napole\u00f2nica ==\n\n\n=== per\u00edode revolucionari ===\n\n\n==== el cop d'estat del 18 de brumari del 1799 ====\n\ndurant la seva estada a egipte, bonaparte va seguir de prop els afers europeus, obtenint informaci\u00f3 principalment dels diaris i dels despatxos que li arribaven irregularment. el 23 d'agost va decidir sorprenentment embarcar cap a fran\u00e7a, aprofitant una relaxaci\u00f3 temporal del bloqueig als ports francesos per part de la flota brit\u00e0nica.\ntot i que posteriorment va ser acusat pels seus oponents pol\u00edtics d'abandonar les seves tropes, la seva partida havia estat degudament autoritzada pel directori, que havia patit una s\u00e8rie de derrotes militars contra les forces de la segona coalici\u00f3, formada per l'alian\u00e7a del regne de la gran bretanya amb imperi austr\u00edac, r\u00fassia, regne de n\u00e0pols i portugal, tement una imminent invasi\u00f3. quan va arribar a par\u00eds el mes d'octubre, la situaci\u00f3 militar havia millorat despr\u00e9s de diverses vict\u00f2ries sobre l'enemic. la rep\u00fablica, per\u00f2, estava en fallida i el directori, corrupte i ineficient, estava en el seu nivell m\u00e9s baix de popularitat.\nun dels directors, joseph siey\u00e8s, va demanar a bonaparte el seu suport per executar un cop d'estat contra la constituci\u00f3 existent. la trama involucrava tamb\u00e9 el germ\u00e0 de bonaparte, lucien, que exercia com a cap del consell dels cinc-cents, un altre director, roger ducos, i talleyrand. el 9 de novembre (18 de brumari en el calendari republic\u00e0) i l'endem\u00e0, tropes dirigides per napole\u00f3 van prendre el control i dispersaren els consells legislatius, quedant bonaparte, siey\u00e8s i ducos com a c\u00f2nsols provisionals que regiria al govern. si b\u00e9 siey\u00e8s pretenia dominar el nou r\u00e8gim, bonaparte se li va avan\u00e7ar redactant la constituci\u00f3 de l'any viii, assegurant la seva elecci\u00f3 com a primer c\u00f2nsol. aix\u00f2 el va convertir en la persona m\u00e9s poderosa de fran\u00e7a, poder que s'incrementaria en la constituci\u00f3 de l'any x, amb qu\u00e8 esdevingu\u00e9 primer c\u00f2nsol vitalici.\n\n\n=== el consolat ===\n\nbonaparte va instituir diverses i importants reformes, incloent-hi la centralitzaci\u00f3 de l'administraci\u00f3 dels departaments, l'educaci\u00f3 superior, un nou codi tributari, un banc central, noves lleis i un sistema de carreteres i clavegueres.\nel 1801 va negociar amb la santa seu un concordat, buscant la reconciliaci\u00f3 entre el poble cat\u00f2lic i el seu r\u00e8gim.\ndurant l'any 1804 es va dictar el codi civil franc\u00e8s, tamb\u00e9 conegut com a codi napole\u00f2nic, que consisteix en la redacci\u00f3 d'un cos \u00fanic que va unificar les lleis civils franceses. el codi va ser preparat per comit\u00e8s d'experts legals sota la supervisi\u00f3 de jean jacques r\u00e9gis de cambac\u00e9r\u00e8s, segon c\u00f2nsol de 1799 a 1804; bonaparte, per\u00f2, participava activament en les sessions del consell d'estat, on es revisaven les propostes de lleis. aquest codi va influir de manera transcendental en el m\u00f3n jur\u00eddic, fou la pedra angular del proc\u00e9s de codificaci\u00f3.\naltres normes dictades durant la reg\u00e8ncia de napole\u00f3 van ser el codi penal del 1810 i el codi de comer\u00e7 del 1807. el 1808 fou promulgat el codi d'instrucci\u00f3 criminal, establint regles i procediments judicials precisos en aquesta mat\u00e8ria. si b\u00e9 els est\u00e0ndards moderns consideren que aquests procediments afavorien la part acusadora, quan van ser promulgats era intenci\u00f3 dels legisladors protegir les llibertats personals enfront dels arcaics tribunals europeus. bonaparte va intentar restablir la llei i l'ordre despr\u00e9s dels excessos causats per la revoluci\u00f3, al mateix temps que reformava l'administraci\u00f3 de l'estat.\n\n\n=== un interludi de pau ===\nel 1800 bonaparte va tornar a it\u00e0lia, la qual havia estat reconquerida per \u00e0ustria durant la seva abs\u00e8ncia a egipte. va creuar amb les seves tropes els alps a la primavera (sobre una mula i no amb el cavall que pint\u00e0 jacques-louis david). al principi la campanya no va ser gaire bona, per\u00f2 m\u00e9s endavant jean victor moreau propin\u00e0 una rotunda derrota als austr\u00edacs a la batalla de hochstadt, i els austr\u00edacs van retirar-se fins al riu inn; els francesos van assegurar la riba esquerra del danubi i prengueren m\u00fanic. el germ\u00e0 de napole\u00f3, josep, principal negociador de l'armistici final, va reportar que a causa de l'alian\u00e7a entre \u00e0ustria i la gran bretanya, \u00e0ustria no podia recon\u00e8ixer cap territori conquerit per fran\u00e7a. les negociacions es van tornar m\u00e9s i m\u00e9s err\u00e0tiques fins que bonaparte va ordenar al general moreau atacar \u00e0ustria novament. moreau va portar l'ex\u00e8rcit franc\u00e8s a la vict\u00f2ria a la batalla de hohenlinden i finalment l'armistici fou signat a lun\u00e9ville el febrer de 1801, amb el qual es reafirmava el domini franc\u00e8s sobre els territoris ocupats en el tractat de campoformio.el concordat del 1801 amb el papa pius vii va posar fi a l'enfrontament amb l'esgl\u00e9sia cat\u00f2lica originat per l'inici de la revoluci\u00f3. els brit\u00e0nics tamb\u00e9 van signar un acord de pau mitjan\u00e7ant el tractat d'amiens el mar\u00e7 de 1802, pel qual l'illa de malta va passar a ser territori franc\u00e8s. selim iii tamb\u00e9 va signar un tractat amb fran\u00e7a el 25 de juny de 1802, que restablia els privilegis francesos a l'imperi anteriors a la guerra.la pau entre fran\u00e7a i gran bretanya era molt prec\u00e0ria. les monarquies leg\u00edtimes d'europa eren reticents a recon\u00e8ixer la rep\u00fablica, tement que la idea de la revoluci\u00f3 fos exportada als seus pa\u00efsos. a la gran bretanya, el germ\u00e0 de llu\u00eds xvi va ser rebut amb honors d'hoste d'estat, tot i que els brit\u00e0nics ja havien reconegut la rep\u00fablica francesa. d'altra banda, gran bretanya no havia desocupat ni malta ni egipte, com havia prom\u00e8s, i protest\u00e0 contra l'annexi\u00f3 de piemont i l'acte de mediaci\u00f3 de su\u00efssa.\nel 1803, l'ex\u00e8rcit de bonaparte va ser derrotat a santo domingo, combinant la febre groga amb la tena\u00e7 resist\u00e8ncia de touissant l'ouverture. davant l'escenari d'indefensi\u00f3 de les possessions franceses a am\u00e8rica del nord, napole\u00f3 decideix la venda de louisiana, un territori d'aproximadament 2 milions de km\u00b2 pertanyent a fran\u00e7a. eua buscava, per la seva banda, la manera de controlar la navegaci\u00f3 sobre el riu mississipi. la compra de la louisiana va ser un dels esdeveniments m\u00e9s significatius que van tenir lloc durant el govern napole\u00f2nic, tot i que en el seu moment va passar relativament desapercebut. el preu establert va ser de $ 7,40/km\u00b2.\n\nl'any x (1802), una altra constituci\u00f3 dictada per napole\u00f3, aprovada en plebiscit va atorgar car\u00e0cter vitalici al seu consolat i va servir com a pre\u00e0mbul per a la seva autoproclamaci\u00f3 com a monarca del primer imperi franc\u00e8s. amb el suport de bona part de l'aristocr\u00e0cia, en una cerim\u00f2nia realitzada a la catedral notre dame de par\u00eds (1804) davant la pres\u00e8ncia del papa pius vii, napole\u00f3 es va coronar a si mateix.\nnapole\u00f3 va reorganitzar l'administraci\u00f3 de l'estat, i el sistema judicial, tipifica la legislaci\u00f3 civil francesa amb el codi napole\u00f2nic i amb altres sis codis que garantien els drets i llibertats conquerits durant el per\u00edode revolucionari, aix\u00ed com la igualtat davant la llei i la llibertat de culte. tamb\u00e9 va sotmetre les escoles a un control centralitzat.\nel fam\u00f3s i temperamental compositor alemany ludwig van beethoven estava entre les personalitats d'aquell temps que admiraven napole\u00f3 pel que simbolitzava pol\u00edticament: els ideals democr\u00e0tics i republicans de la revoluci\u00f3 francesa. pel que sembl\u00e0 per un suggeriment de l'ambaixador franc\u00e8s a viena, jean-baptiste bernadotte, va comen\u00e7ar a compondre la seva tercera simfonia, coneguda com a heroica. tanmateix, amb l'autocoronaci\u00f3 de napole\u00f3, beethoven es va decebre i li va retirar la dedicat\u00f2ria posant com a subt\u00edtol: \u00absimfonia eroica, composta per festeggiare il sovvenire d'un grand'uomo\u00bb (\u00absimfonia heroica, composta per celebrar el record d'un gran home\u00bb).\n\n\n=== l'imperi de napole\u00f3 ===\n\n\n==== fundaci\u00f3 de l'imperi ====\namb l'esperan\u00e7a de consolidar el seu lloc, fouch\u00e9 li va suggerir a bonaparte que la millor manera d'apaivagar les conspiracions seria transformar el consolat vitalici en un imperi hereditari, el qual, at\u00e8s que tindria un hereu, trauria tota esperan\u00e7a de canviar el r\u00e8gim per assassinat. bonaparte acull el suggeriment i el 28 de maig de 1804 es proclama l'imperi.\nl'heterog\u00e8nia oposici\u00f3 al seu govern va ser desmantellada mitjan\u00e7ant dr\u00e0stiques repressions a dreta i a esquerra, arran de fallits atemptats contra la seva persona; l'exemple m\u00e9s covard va ser el segrest i execuci\u00f3 d'un pr\u00edncep deposat emparentat amb els borbons, el duc d'enghien, el 21 de mar\u00e7 de 1804. el corol\u00b7lari d'aquest proc\u00e9s va ser l'oferiment que li va fer al senat l'endem\u00e0 de la corona imperial. la cerim\u00f2nia de coronaci\u00f3 es va dur a terme el 2 de desembre a notre dame de par\u00eds, amb l'assist\u00e8ncia del papa pius vii. durant la mateixa es diu que napole\u00f3 es va posar la corona a si mateix, en comptes de deixar que el pont\u00edfex fes el gest, i tamb\u00e9 que va coronar josefina. el pont\u00edfex es va limitar a demanar que celebressin un matrimoni religi\u00f3s, en un senzill acte que es va ocultar gelosament al p\u00fablic, una nova constituci\u00f3 el mateix any va afirmar encara m\u00e9s la seva autoritat omn\u00edmoda.\ncal afegir que napole\u00f3 va celebrar un refer\u00e8ndum sobre l'acceptaci\u00f3 o rebuig del seu c\u00e0rrec com a emperador dels francesos, el qual va guanyar amb claredat tot i que sense arribar a una majoria absoluta. va manipular les xifres a favor seu sumant uns 500.000 vots als resultats per tal que la vict\u00f2ria fos aclaparadora, \u00e9s a dir que pass\u00e9s d'una majoria a favor de l'emperador a una gran majoria a favor seu.\n\n\n==== les guerres de conquesta ====\n\nel desembre de 1804, un acord anglo-suec va portar a la creaci\u00f3 de la tercera coalici\u00f3, a la que es van unir l'r\u00fassia i l'arxiducat d'\u00e0ustria. napole\u00f3 volia envair les illes brit\u00e0niques i per aix\u00f2 necessitava tenir la superioritat naval. per aconseguir-la va idear un pla per amena\u00e7ar les \u00edndies occidentals i el carib i aix\u00ed distreure els anglesos. a m\u00e9s a m\u00e9s va unir la seva flota amb l'espanyola, la qual seria comandada per l'almirall pierre-charles villeneuve. aquest pla de distracci\u00f3 va fracassar, i es va agreujar amb la conseg\u00fcent derrota a la batalla del cap finisterre el 22 de juliol de 1805. despr\u00e9s d'aquesta derrota, la flota es va dirigir al port de cadis i pat\u00ed una desastrosa derrota a la batalla de trafalgar el 21 d'octubre de 1805, amb la qual qued\u00e0 consolidat el domini brit\u00e0nic dels mars i napole\u00f3 pospos\u00e0 els seus plans d'invasi\u00f3 del regne unit. la guerra es va lluitar al continent, i les principals operacions terrestres que van segellar la r\u00e0pida vict\u00f2ria francesa van implicar la campanya d'ulm de la grande arm\u00e9e de finals d'agost a mitjans d'octubre de 1805 que va capturar tot un ex\u00e8rcit austr\u00edac, i a principis de desembre la decisiva vict\u00f2ria francesa sobre una for\u00e7a combinada austro-russa a la batalla d'austerlitz va acabar efectivament amb la tercera coalici\u00f3.\nla derrota a austerlitz va obligar l'emperador francesc ii a acceptar els termes del tractat de pressburg. els habsburg van perdre les seves \u00faltimes possessions a it\u00e0lia, llombardia va tornar a fran\u00e7a, i ven\u00e8cia, \u00edstria i dalm\u00e0cia es van afegir al regne napole\u00f2nic d'it\u00e0lia mentre que el tirol i el vorarlberg van caure en mans de baviera. amb aquests guanys territorials, amb el consentiment de napole\u00f3, a principis de 1806 es va establir el regne de baviera i el regne de w\u00fcrttemberg. napole\u00f3 declarava la constituci\u00f3 de l'imperi abolida i els principats del rin es van independitzar l'1 d'agost de 1806 formant la confederaci\u00f3 del rin, les demandes d'\u00e0ustria sobre els estats alemanys es van rebutjar sense excepci\u00f3. el 6 d'agost de 1806 francesc va dissoldre el sacre imperi romanogerm\u00e0nic doncs no volia que napole\u00f3, que liderava confederaci\u00f3 amb el t\u00edtol de protector, fos el seu successor. aquesta acci\u00f3 va ser reconeguda per jordi iii del regne unit que tamb\u00e9 era l'elector de hannover i que havia perdut els seus territoris alemanys al voltant de hannover, incorporats al nou regne de westf\u00e0lia. els dominis de francesc es limitaren al nou imperi austr\u00edac.\nnapole\u00f3 va conquerir el regne de n\u00e0pols el 1806 i va nomenar rei el seu germ\u00e0 major, josep; es va titular rei d'it\u00e0lia (1805), va desintegrar les antigues prov\u00edncies unides (hui pa\u00efsos baixos), que el 1795 havia constitu\u00eft com rep\u00fablica de bat\u00e0via, i va fundar el regne d'holanda, al capdavant del qual va situar el seu germ\u00e0 llu\u00eds, i va establir la confederaci\u00f3 del rin (que agrupava la majoria dels estats alemanys) que va quedar sota la seua protecci\u00f3.\nel 1806, a instigaci\u00f3 d'anglaterra i gr\u00e0cies als abundants subsidis prodigats pel gabinet de londres a la cort de pr\u00fassia, aquesta \u00faltima es va unir a la coalici\u00f3 tement el poder emergent de fran\u00e7a despr\u00e9s de la derrota austr\u00edaca. pr\u00fassia i r\u00fassia es van mobilitzar per a una nova campanya, i les tropes prussianes es van concentrar a sax\u00f2nia. napole\u00f3 va contraatacar, derrotant els prussians de manera decisiva en les batalles de jena i auerst\u00e4dt, l'octubre de 1806. les forces franceses de napole\u00f3 van ocupar llavors pr\u00fassia, capturant berl\u00edn el 25 d'octubre de 1806, i marxant sobre l'est de pr\u00fassia i la frontera russa, on van tenir una trobada amb les tropes russes a la batalla d'eylau, el febrer de 1807, i on l'avan\u00e7 de napole\u00f3 va ser detingut breument. el 14 de juny de 1807 l'ex\u00e8rcit franc\u00e8s de murat i lannes va destruir les forces russes a la batalla de friedland, i nicolas jean de dieu soult aconsegu\u00ed capturar k\u00f6nigsberg. i tres dies despr\u00e9s r\u00fassia demanava una treva. el juliol de 1807, va signar el tractat de tilsit amb el tsar alexandre i pel qual es redu\u00efa enormement el territori de pr\u00fassia; tamb\u00e9 va incorporar nous estats a l'imperi: el regne de westf\u00e0lia, governat pel seu germ\u00e0 j\u00e9r\u00f4me bonaparte, i el ducat de vars\u00f2via, entre altres.\n\ndurant aquest temps bonaparte havia imposat el sistema continental a europa, que consistia en un bloqueig sobre les mercaderies brit\u00e0niques amb el prop\u00f2sit d'arru\u00efnar el poder\u00f3s comer\u00e7 de gran bretanya. va conquerir portugal el 1807 i el 1808 va nomenar el seu germ\u00e0 el rei josep i d'espanya, despr\u00e9s d'aconseguir l'abdicaci\u00f3 de ferran vii a baiona i envair el pa\u00eds, deixant n\u00e0pols com a recompensa per al seu cunyat, joachim murat. l'arribada a espanya de josep bonaparte va fer encara m\u00e9s virulenta la guerra del franc\u00e8s. napole\u00f3 es va traslladar a espanya durant un temps i va aconseguir diverses vict\u00f2ries, per\u00f2 la lluita es va reprendre despr\u00e9s de la seua partida, prolongant-se durant cinc anys la guerra entre les tropes franceses i les espanyoles (amb el suport de gran bretanya), tenint un paper fonamental la lluita de guerrilles. aquest conflicte va suposar un gran desgast hum\u00e0 (s'ha estimat en 300.000 baixes) i econ\u00f2mic per a fran\u00e7a, que va contribuir al debilitament final de l'imperi napole\u00f2nic.\nen 1809, la pres\u00e8ncia militar francesa a alemanya va reduir-se per la necessitat de tropes a la pen\u00ednsula ib\u00e8rica, i l'imperi austr\u00edac va veure la seva oportunitat de recuperar part de la seva antiga esfera d'influ\u00e8ncia i va envair el regne de baviera, un aliat franc\u00e8s. el rearmament austr\u00edac provoc\u00e0 que napole\u00f3 marx\u00e9s de valladolid el 17 de gener, arribant a par\u00eds el 23 de gener. tot i que \u00e0ustria va obtenir algunes vict\u00f2ries en operacions menors de tipus defensiu, l'abs\u00e8ncia de r\u00fassia i pr\u00fassia de la coalici\u00f3 va significar la inferioritat num\u00e8rica d'\u00e0ustria enfront dels enormes ex\u00e8rcits francesos. napole\u00f3 no estava preparat a l'inici de les hostilitats i per primera vegada des que va assumir la corona imperial s'havia vist obligat a cedir la iniciativa estrat\u00e8gica a un oponent, per\u00f2 amb la defensa dels mariscals louis nicolas davout i fran\u00e7ois joseph lefebvre a la batalla d'eckm\u00fchl el principal ex\u00e8rcit austr\u00edac fou derrotat i la iniciativa pass\u00e0 als francesos per a la resta de la guerra. el maig de l'any 1809 l'emperador va ocupar viena malgrat que la ciutat es trobava a\u00efllada arran de la destrucci\u00f3 dels diversos ponts que creuaven el danubi. despr\u00e9s de la derrota a la batalla de wagram el 7 de juliol, l'arxiduc carles es va retirar cap al nord a boh\u00e8mia els francesos finalment van atrapar als austr\u00edacs a znaim el 10 de juliol, i despr\u00e9s de la batalla de znaim napole\u00f3 finalment pactar l'armistici de znaim, que va excloure el tirol, que va quedar en mans de les tropes franceses per\u00f2 pau formal no va ser acordada fins que es va signar el tractat de sch\u00f6nbrunn el 14 d'octubre de 1809, que finalment va posar fi a la cinquena coalici\u00f3, perdent encara m\u00e9s territori enfront de napole\u00f3, que va convertir els territoris conquerits en les prov\u00edncies il\u00b7l\u00edries (en l'actualitat part d'eslov\u00e8nia, cro\u00e0cia, b\u00f2snia i hercegovina, s\u00e8rbia i montenegro) i va conquistar els estats pontificis.\ndespr\u00e9s de repudiar josefina de beauharnais, va contraure matrimoni el 1810 amb maria llu\u00efsa d'\u00e0ustria, arxiduquessa d'\u00e0ustria i filla de l'emperador francesc i d'\u00e0ustria, pertanyent a la casa d'habsburg. amb aquest enlla\u00e7 vinculava la seua dinastia a la m\u00e9s antiga de les cases reials d'europa, amb l'esperan\u00e7a que el seu fill, nascut el 1811 i al qual va atorgar el t\u00edtol de rei de roma com a hereu de l'imperi, f\u00f3ra millor acceptat pels monarques regnants. l'imperi va aconseguir la seua m\u00e0xima amplitud el 1810 amb la incorporaci\u00f3 de bremen, l\u00fcbeck i altres territoris del nord d'alemanya, aix\u00ed com amb el regne d'holanda, despr\u00e9s d'obligar a abdicar el seu germ\u00e0 llu\u00eds i bonaparte.\nfins al 1810, su\u00e8cia i gran bretanya havien estat aliats en la guerra contra napole\u00f3, per\u00f2 com a resultat de la derrota de su\u00e8cia a la guerra finlandesa i la guerra de pomer\u00e0nia, i el tractat de fredrikshamn i el tractat de par\u00eds, su\u00e8cia va declarar la guerra a la gran bretanya. la guerra nom\u00e9s existia sobre el paper, i la gran bretanya no va tenir problemes per estacionar vaixells a l'illa sueca de han\u00f6 i comerciar amb els estats b\u00e0ltics. despr\u00e9s que napole\u00f3 enva\u00eds r\u00fassia en 1812 i despr\u00e9s de llargues negociacions, els brit\u00e0nics, russos i suecs van signar els tractats d'\u00f6rebro el 18 de juliol, que posaven final a les guerres anglorussa i la guerra anglosueca.\n\n\n== l'europa napole\u00f2nica ==\nel codi napole\u00f2nic es va implantar en tots els estats creats per l'emperador. es van abolir el feudalisme i la servitud i es va establir la llibertat de culte (excepte a espanya). li va ser atorgada a cada estat una constituci\u00f3 en qu\u00e8 es concedia el sufragi universal mascul\u00ed i una declaraci\u00f3 de drets i la creaci\u00f3 d'un parlament; va ser instaurat el sistema administratiu i judicial franc\u00e8s; les escoles van quedar supeditades a una administraci\u00f3 centralitzada i es va ampliar el sistema educatiu lliure de manera que qualsevol ciutad\u00e0 podria accedir a l'ensenyament secundari sense que es tingu\u00e9s en compte la seva classe social o religi\u00f3. cada estat disposava d'una acad\u00e8mia o institut destinat a la promoci\u00f3 de les arts i les ci\u00e8ncies, alhora que es finan\u00e7ava el treball dels investigadors, principalment el dels cient\u00edfics. la creaci\u00f3 de governs constitucionals va continuar sent nom\u00e9s una promesa, per\u00f2 el progr\u00e9s i efic\u00e0cia de la gesti\u00f3 van ser un \u00e8xit real.\nper a am\u00e8rica llatina, la figura de napole\u00f3 bonaparte \u00e9s fonamental. la seva intervenci\u00f3 a espanya, les abdicacions de carles iv i ferran vii, el lliurament del tron espanyol al seu germ\u00e0 josep, que va regnar a espanya i les \u00edndies amb el t\u00edtol de josep i; la promulgaci\u00f3 de la constituci\u00f3 de baiona de 1808, que reconeixia l'autonomia de les prov\u00edncies americanes del domini espanyol; les seues pretensions de regnar sobre aquells immensos territoris, els habitants dels quals mai van voler acceptar els plans i designis de l'emperador, s\u00f3n elements b\u00e0sics per a entendre els moviments d'emancipaci\u00f3 i les guerres hispanoamericanes per la seva independ\u00e8ncia.\n\n\n== caiguda de napole\u00f3 ==\n\nl'alian\u00e7a de bonaparte amb el tsar alexandre i va quedar anul\u00b7lada el 1812 i napole\u00f3 va emprendre una campanya contra r\u00fassia que va acabar amb la tr\u00e0gica retirada de moscou. despr\u00e9s del desastre de la grande arm\u00e9e a la invasi\u00f3 francesa de r\u00fassia, les pot\u00e8ncies continentals que havien estat constantment humiliades per napole\u00f3 en diverses guerres al llarg de tota una d\u00e8cada, van veure finalment una oportunitat de derrotar, i es van unir a la sisena coalici\u00f3 que fins llavors consistia en l'alian\u00e7a entre russos, brit\u00e0nics, espanyols i portuguesos (aquests \u00faltims en la guerra del franc\u00e8s). els estats units van aprofitar la seva neutralitat en la guerra per alleugerir l'embargament brit\u00e0nic als ports controlats per fran\u00e7a, i gran bretanya va intentar tallar aquest comer\u00e7, provocant un augment de la tensi\u00f3 durant les guerres napole\u00f2niques, ja que la royal navy necessitava desesperadament mariners entrenats i perdia constantment desertors que buscaven feina millor pagada a bord dels vaixells mercants nord-americans amb una disciplina menys draconiana. els estats units, al mateix temps, cobejaven l'adquisici\u00f3 del canad\u00e0, que gran bretanya no es podia permetre el luxe de perdre, ja que les seves flotes navals i mercants s'havien constru\u00eft en gran part amb fusta americana abans de la independ\u00e8ncia dels estats units, i amb fusta canadenca despr\u00e9s. aprofitant que la gran bretanya estava concentrada en la seva guerra amb fran\u00e7a, els estats units van envair el canad\u00e0, per\u00f2 l'ex\u00e8rcit brit\u00e0nic va poder defensar-se amb forces regulars m\u00ednimes, recolzades per mil\u00edcies i aliats nadius, mentre la royal navy bloquejava la costa atl\u00e0ntica dels estats units des de les bermudes, estrangulant el seu comer\u00e7 mercantil, i duent a terme incursions amf\u00edbies, inclosa la campanya de chesapeake amb la seva crema de washington.bonaparte, tot i grans \u00e8xits on el seu geni va brillar amb for\u00e7a (com la batalla de dresden on va derrotar a tropes que gaireb\u00e9 li doblaven en nombre) es va veure obligat a reorganitzar els seus ex\u00e8rcits al llarg de totes les l\u00ednies de defensa, estant desesperadament mancat de cavalleria. finalment va ser derrotat en la batalla de leipzig en sax\u00f2nia, l'octubre de 1813, i van emprendre la reeixida invasi\u00f3 de fran\u00e7a el 1814, que va for\u00e7ar a napole\u00f3 a abdicar i va obrir el cam\u00ed a la restauraci\u00f3 dels borb\u00f3. l'11 d'abril napole\u00f3 \u00e9s exiliat a l'illa d'elba pel tractat de fontainebleau. llu\u00eds xviii va poder aconseguir el tron poc despr\u00e9s pel tractat de par\u00edsl'1 de novembre de 1814 s'inicia el congr\u00e9s de viena. maria llu\u00efsa i el seu fill van quedar sota la cust\u00f2dia del pare d'aquesta, l'emperador d'\u00e0ustria francesc i, i napole\u00f3 no va tornar a veure'ls mai, malgrat la seua dram\u00e0tica reaparici\u00f3. va escapar d'elba el mar\u00e7 de 1815, va arribar a fran\u00e7a i va anar a par\u00eds despr\u00e9s que se li unissin les tropes enviades per capturar-lo, iniciant-se el per\u00edode denominat govern dels cent dies. establert a la capital, va promulgar una nova constituci\u00f3 m\u00e9s democr\u00e0tica i els veterans de les anteriors campanyes van acudir a la seua crida, comen\u00e7ant novament l'enfrontament contra els aliats.\nel resultat va ser la campanya de b\u00e8lgica, que va concloure amb la derrota en la batalla de waterloo el 18 de juny de 1815. a par\u00eds les multituds li imploraven que continu\u00e9s la lluita, per\u00f2 els pol\u00edtics li van retirar el seu suport, per la qual cosa va abdicar en favor del seu fill, napole\u00f3 ii. va anar a rochefort, on va capitular davant del capit\u00e0 del vaixell brit\u00e0nic bellerophon. va ser recl\u00f2s, llavors, a l'illa de santa helena, una illa al sud de l'oce\u00e0 atl\u00e0ntic. va romandre all\u00ed fins que va morir el 5 de maig de 1821.\n\n\n== enterrament a els inv\u00e0lids ==\nel 1848 adolphe thiers fou nomenat cap de govern i obtingu\u00e9 de llu\u00eds felip i de fran\u00e7a l'autoritzaci\u00f3 per demanar a anglaterra les restes dels mortals de napole\u00f3 per transportar-les des de santa helena a fran\u00e7a i dur-les a la c\u00fapula d'els inv\u00e0lids, escollida com a lloc d'enterrament.\n\n\n== refer\u00e8ncies ==\n\n\n== bibliografia ==\naubry, octave. vida privada de napole\u00f3n (en castell\u00e0).  ed. anaya & mario muchnik, 1994. isbn 84-7979-154-3. \nbrowlee, walter. la armada que venci\u00f3 a napole\u00f3n (en castell\u00e0).  akhal, 2001. isbn 84-460-1607-9. \nchardingi, louis. napole\u00f3n el hombre: una radioscopia de su vida (en castell\u00e0).  madrid: edaf, 1989. isbn 84-7640-354-2. \ncosmelli ib\u00e1\u00f1ez, jos\u00e9. historia moderna y contempor\u00e1nea [35 \u00b0] (en castell\u00e0).  buenos aires: editorial troquel s.a., noviembre de 1983. isbn 950-16-6348-5. \ncronin, vincent. napole\u00f3n bonaparte: una biograf\u00eda \u00edntima (en castell\u00e0).  vergara, 2003. isbn 84-666-1044-8. \nzurlinden. napol\u00e9on et ses mar\u00e9chaux (en franc\u00e8s). deuxi\u00e8me \u00e9dition.  par\u00eds: librairie hachette, 1911. \nhorne, alistair. el tiempo de napole\u00f3n. editorial debate. 2005. isbn 84-8306-632-7.\nellis, geoffrey. napole\u00f3n. ed. b. nueva. 2002. isbn 84-7030-747-9\ncases, conde de las. memorial de napole\u00f3n en santa elena. ed. fondo de cultura econ\u00f3mica de espa\u00f1a. 2003. isbn 84-375-0566-6.\nmanfred, albert. napole\u00f3n bonaparte. globus, madrid, 1995. isbn 84-8223-076-x\n\n\n== vegeu tamb\u00e9 ==\nteorema de napole\u00f3\nbonaparte visitant els empestats de jaffa\nllegenda napole\u00f2nica\nmemorial de santa helena\nda'i-i jan napoli\n\n\n== enlla\u00e7os externs ==\nfondation napol\u00e9on (franc\u00e8s)\ninternational napoleonic society (franc\u00e8s)\nnapol\u00e9on series (angl\u00e8s)\nnapole\u00f3 bonaparte a \"en gu\u00e0rdia!\" de catalunya r\u00e0dio"