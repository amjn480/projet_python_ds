Oppenheimer è un film del 2023 scritto, diretto e co-prodotto da Christopher Nolan.
Basato sulla biografia Robert Oppenheimer, il padre della bomba atomica di Kai Bird e Martin J. Sherwin, il film racconta la vita del fisico teorico statunitense J. Robert Oppenheimer. La storia si concentra prevalentemente sugli studi di Oppenheimer, sulla sua direzione del progetto Manhattan durante la seconda guerra mondiale e sulla sua caduta in disgrazia a causa della sua audizione di sicurezza del 1954. Il cast è composto da Cillian Murphy, nei panni di Robert Oppenheimer, Emily Blunt, Matt Damon, Robert Downey Jr., Florence Pugh, Josh Hartnett, Casey Affleck, Rami Malek e Kenneth Branagh.
Il film venne annunciato nel settembre 2021 dopo che Universal Pictures vinse l'asta per aggiudicarsi la sceneggiatura di Nolan, a seguito del conflitto che Nolan ebbe con Warner Bros., casa di distribuzione con cui il regista lavorò a lungo. Il mese successivo Murphy diventò il primo attore coinvolto nel film, mentre il resto del cast si unì al progetto tra il novembre 2021 e l'aprile 2022. Oppenheimer è il primo film di Nolan a ricevere una classificazione R negli Stati Uniti dai tempi del film Insomnia del 2002.
Oppenheimer è stato proiettato in anteprima a Le Grand Rex di Parigi l'11 luglio 2023, venendo distribuito negli Stati Uniti e nel Regno Unito il 21 luglio da Universal. La sua distribuzione, simultanea con il film Barbie di Warner Bros, ha generato il fenomeno culturale del Barbenheimer, che portò diversi spettatori a guardare entrambi i film come un doppio spettacolo. Il film è stato acclamato dalla critica, in particolare per le performance del cast, la colonna sonora, la sceneggiatura e la regia di Nolan e gli effetti visivi.


== Trama ==
Nel 1926, il dottorando ventiduenne J. Robert Oppenheimer, allievo del fisico sperimentale Patrick Blackett al Laboratorio Cavendish di Cambridge, è preso dall'ansia e dalla nostalgia di casa. Arrabbiato con l'esigente Blackett, Oppenheimer inietta di nascosto del cianuro di potassio nella sua mela, salvo poi recuperarla. Niels Bohr, scienziato in visita all'istituto, gli suggerisce di studiare fisica teorica a Gottinga, dove Oppenheimer completa il suo dottorato di ricerca e incontra Isidor Isaac Rabi. Qualche anno dopo, i due incontrano il fisico teorico Werner Heisenberg ad una conferenza in Svizzera. Oppenheimer torna negli Stati Uniti con l'intenzione di esportarvi la ricerca sulla meccanica quantistica, e comincia a insegnare presso l'Università della California e al California Institute of Technology. Incontra la sua futura moglie, Katherine "Kitty" Puening, biologa ed ex comunista, e ha una relazione a intermittenza con Jean Tatlock, membro del Partito Comunista degli Stati Uniti d'America.
Nel dicembre 1938 viene scoperta la fissione nucleare, che Oppenheimer realizza potrebbe essere utilizzata come arma. Nel 1942, nel pieno della seconda guerra mondiale, il generale dell'esercito statunitense Leslie Groves recluta Oppenheimer come direttore scientifico del progetto Manhattan per sviluppare una bomba atomica. Oppenheimer, che è ebreo, è particolarmente spinto dal potenziale completamento da parte dei nazisti del loro programma nucleare militare, guidato da Heisenberg. Mette insieme un team scientifico che comprende Rabi e Edward Teller a Los Alamos, nel Nuovo Messico, e collabora anche con gli scienziati Enrico Fermi, Leó Szilárd e David L. Hill presso l'Università di Chicago. Mentre i lavori continuano, Oppenheimer resta addolorato dalla morte suicida di Tatlock. Intanto, i calcoli di Teller rivelano che una detonazione atomica possa innescare una reazione a catena che infiamma l'atmosfera. Dopo essersi consultato con Albert Einstein, Oppenheimer conclude che le probabilità sono accettabilmente basse. Teller propone di costruire una bomba all'idrogeno ma l'idea viene rapidamente respinta. Tenta di lasciare il progetto, venendo però convinto da Oppenheimer a restare.
Dopo la morte di Adolf Hitler, alcuni scienziati del progetto mettono in dubbio l'importanza della bomba, mentre Oppenheimer ritiene che il suo utilizzo metterà rapidamente fine alla guerra in corso nel Pacifico e salverà vite alleate. Il test Trinity ha successo e il presidente Harry S. Truman ordina il bombardamento di Hiroshima e Nagasaki, costringendo il Giappone alla resa. Sebbene acclamato dall'opinione pubblica, Oppenheimer è tormentato dalla distruzione di massa e dalle vittime, arrivando a sollecitare il governo a limitare l'ulteriore sviluppo di armi nucleari, vedendo un rifiuto da Truman. In qualità di consulente della Commissione per l'energia atomica degli Stati Uniti d'America (AEC), la posizione di Oppenheimer genera polemiche, mentre la bomba all'idrogeno di Teller riceve un rinnovato interesse nel mezzo della fiorente guerra fredda. Il presidente dell'AEC Lewis Strauss arriva a risentirsi di Oppenheimer per averlo umiliato pubblicamente respingendo le sue preoccupazioni sull'esportazione di radioisotopi e per aver raccomandato negoziati con l'Unione Sovietica dopo aver fatto esplodere con successo la propria bomba. Crede anche che Oppenheimer lo abbia denigrato durante una conversazione avuta con Einstein nel 1947.
Nel 1954, volendo eliminare l'influenza politica di Oppenheimer, Strauss orchestra segretamente un'audizione privata davanti a un comitato di sicurezza del personale riguardante il Q clearance di Oppenheimer. Tuttavia, risulta chiaro che l'audizione ha un esito predeterminato. I passati legami comunisti di Oppenheimer vengono sfruttati e le testimonianze di Groves e di altri soci vengono distorte contro di lui. Teller testimonia di non avere fiducia in Oppenheimer e raccomanda la revoca. Il consiglio revoca il nulla osta a Oppenheimer, danneggiando la sua immagine pubblica e limitando la sua influenza sulla politica nucleare. Nel 1959, durante l'udienza di conferma di Strauss al Senato per il Segretario al Commercio, Hill testimoniò sulle motivazioni personali di Strauss nell'ingegnerizzare la caduta di Oppenheimer, portando il Senato a votare contro la sua nomina. Nel 1963, il presidente Lyndon B. Johnson consegna a Oppenheimer il Premio Enrico Fermi come gesto di riabilitazione politica. Un flashback rivela che la conversazione tra Oppenheimer ed Einstein del 1947 non menzionava mai Strauss. Oppenheimer espresse invece la cupa convinzione di aver avviato una reazione a catena che avrebbe distrutto il mondo.


== Produzione ==


=== Sviluppo ===
Nel settembre 2021 venne annunciato che Nolan avrebbe scritto e diretto un film biografico ambientato durante la seconda guerra mondiale su Robert Oppenheimer, con Cillian Murphy come protagonista. Nolan, dopo la separazione con la Warner Bros., contattò diversi studi cinematografici, tra cui Sony Pictures, Universal Pictures, Paramount Pictures e Apple Studios, per proporre il film. Il 14 settembre successivo venne reso noto che la Universal avrebbe distribuito il film, con l'inizio delle riprese previsto per il primo trimestre del 2022.


=== Cast ===
Emily Blunt si unì al cast il 20 ottobre 2021 mentre il 2 novembre dello stesso anno vennero ingaggiati anche gli attori Robert Downey Jr. e Matt Damon; il mese successivo entrarono nel cast anche Florence Pugh, Rami Malek e Benny Safdie. Tra febbraio e marzo 2022 venne annunciato che Dane DeHaan, Jack Quaid, Matthew Modine, Jason Clarke, James D'Arcy e Kenneth Branagh avrebbero recitato nella pellicola.


=== Riprese ===
Le riprese iniziarono nel febbraio 2022 a Princeton, nel New Jersey, e durarono 57 giorni, concludendosi nell'aprile successivo. Alcune scene furono girate anche in California, principalmente presso l'Università di Berkeley.Altre riprese aeree mostrano l'Università di Zurigo, il Grossmünster sempre a Zurigo, e il monastero di Einsiedeln.
Il regista fece ricostruire la Los Alamos dei tempi del Progetto Manhattan a Ghost Ranch, in un'area di 8 500 metri quadrati nel Nuovo Messico. Il Trinity Test che confermò la natura distruttiva e controllabile della bomba venne riprodotto dagli effetti visivi di Andrew Jackson e da quelli speciali di Scott Fisher, senza ricorso alla computer grafica.Il film venne realizzato utilizzando una combinazione di pellicola IMAX 70mm a 15 perforazioni e pellicola 70mm a 5 perforazioni (Widescreen). Il budget del film ammontò a 100 milioni di dollari.


=== Effetti speciali ===
Gli effetti speciali presenti in Oppenheimer vennero realizzati dalla Double Negative, con Andrew Jackson supervisore del progetto.


== Colonna sonora ==
La colonna sonora della pellicola è stata composta da Ludwig Göransson, alla sua seconda collaborazione con Nolan dopo Tenet.


== Promozione ==
Il teaser trailer venne diffuso online il 28 luglio 2022, mentre il trailer ufficiale fu pubblicato il 19 dicembre successivo.Ulteriori trailer vennero mostrati nel dicembre 2022 prima della proiezione di Avatar - La via dell'acqua, uno in esclusiva per i teatri IMAX e l'altro in tutti gli altri formati; mentre un altro nel maggio 2023 durante le proiezioni in anteprima di Guardiani della Galassia Vol. 3.


== Distribuzione ==


=== Data di uscita ===
L'anteprima mondiale si tenne a Parigi l'11 luglio 2023. Il film venne distribuito nelle sale cinematografiche statunitensi e in gran parte dei mercati internazionali a partire dal 21 luglio 2023, anche in IMAX su pellicola da 70mm a 15 perforazioni o in digitale. In Italia fu distribuito dal 23 agosto dello stesso anno.


=== Divieti ===
Negli Stati Uniti, la pellicola ricevette una valutazione R dalla Motion Picture Association per la presenza di "sessualità, nudità e linguaggio volgare", rendendolo il primo film di Nolan a ricevere tale valutazione dopo Insomnia (2002).In alcuni paesi dell'Asia, tra cui Bangladesh, India e Indonesia, la Universal distribuì una versione del film con la scena di nudo di Florence Pugh modificata digitalmente, così da evitare la censura della pellicola.


=== Edizione italiana ===
L'edizione italiana del film venne curata dalla Universal Pictures International Italy, con la direzione del doppiaggio e l'adattamento dei dialoghi curati da Marco Mete assistito da Roberta Schiavon. Il doppiaggio italiano e la sonorizzazione della pellicola, invece, vennero eseguiti dalla Laser Digital Film.


== Accoglienza ==


=== Incassi ===
La pellicola ha incassato 33 milioni di dollari nel corso del primo giorno di apertura (compresi 10,5 milioni dalle anteprime del giovedì sera). Nel primo fine settimana ha totalizzato 82,4 milioni complessivi, posizionandosi dietro a Barbie e segnando uno dei migliori weekend d'apertura di sempre per un film drammatico vietato ai minori.Il film ha incassato 325345530 $ in Nord America e 624879000 $ nel resto del mondo, per un totale di 950224530 $, che ne fa il terzo maggior incasso mondiale del 2023.In Italia, nel giorno del debutto avvenuto il 23 agosto, il film ha ottenuto un incasso di 2 milioni di euro, raggiungendo i 5 milioni in 3 giorni. L'incasso complessivo è di 27942188 €, che ne fa il secondo film di maggior incasso dell'anno dietro Barbie ed il 21º film col maggiore incasso in Italia di sempre.


=== Critica ===
Sull'aggregatore di recensioni Rotten Tomatoes il film ha totalizzato un punteggio del 93%, con un voto medio di 8,6 su 10 basato su 476 critiche, mentre su Metacritic ha ottenuto un punteggio di 88 su 100 basato su 69 recensioni.Richard Roeper del Chicago Sun-Times assegnò quattro stelle su quattro, definendolo «magnifico» e «uno dei migliori film del XXI secolo». Matthew Jackson del The A.V. Club arrivò a considerarlo un "capolavoro", aggiungendo che «è finora il miglior film di Christopher Nolan, un passo avanti verso un nuovo livello per uno dei nostri migliori registi». Matt Zoller Seitz di RogerEbert.com diede alla pellicola quattro stelle, il massimo, elogiando in particolar modo la regia di Nolan, il personaggio di Oppenheimer e gli effetti visivi.


=== Primati ===
È il primo film vietato ai minori ad aver incassato più di 10 milioni di dollari al giorno negli Stati Uniti per 7 giorni consecutivi e poi proseguita fino a 10 giorni nel secondo weekend.
È il film ambientato durante la seconda guerra mondiale ad aver incassato di più nella storia del cinema.
È il film biopic con più incassi nella storia del cinema.


== Barbenheimer ==

Negli Stati Uniti d'America il film venne distribuito in concomitanza con Barbie, diretto da Greta Gerwig basato sull'omonimo personaggio della Mattel e prodotto dalla Warner Bros. A causa del contrasto di genere tra i due film, molti utenti dei social media crearono dei meme sui due film e il trend, poi soprannominato Barbenheimer, ebbe un forte impatto mediatico che coinvolse una grande fetta di pubblico internazionale. Grazie a questo fenomeno gli incassi al botteghino per entrambi i film risultarono maggiori, stabilendo nuovi primati. In un'intervista a La Vanguardia, Cillian Murphy dichiarò: «Il mio consiglio sarebbe di andare a vederli entrambi, nello stesso giorno. Se sono buoni film, allora questo è il guadagno del cinema».Il regista Francis Ford Coppola elogiò il fenomeno affermando che esso "è una vittoria per il cinema" e che "la mia impressione è che siamo sull'orlo di un'età dell'oro".


== Note ==


== Voci correlate ==
L'ombra di mille soli - film (1989)


== Altri progetti ==

 Wikimedia Commons contiene immagini o altri file su Oppenheimer


== Collegamenti esterni ==

(EN) Sito ufficiale, su oppenheimermovie.com. 
  Oppenheimer | New Trailer, su YouTube, 8 maggio 2023. 
 Oppenheimer, su CineDataBase, Rivista del cinematografo. 
 Oppenheimer, su MYmovies.it, Mo-Net Srl. 
 Oppenheimer, su Movieplayer.it, NetAddiction S.r.l.. 
 Oppenheimer, su FilmTv.it, Arnoldo Mondadori Editore. 
 Oppenheimer, su Il mondo dei doppiatori, AntonioGenna.net. 
 Oppenheimer, su Comingsoon.it, Anicaflash. 
(EN) Oppenheimer, su IMDb, IMDb.com. 
(EN) Oppenheimer, su AllMovie, All Media Network. 
(EN) Oppenheimer, su Rotten Tomatoes, Flixster Inc. 
(EN, ES) Oppenheimer, su FilmAffinity. 
(EN) Oppenheimer, su Metacritic, Red Ventures. 
(EN) Oppenheimer, su Box Office Mojo, IMDb.com.