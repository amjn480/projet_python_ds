"el japon\u00e8s o japon\u00e9s (\u65e5\u672c\u8a9e nihongo o nippongo, en japon\u00e8s) \u00e9s una llengua parlada per uns 130 milions de persones. al jap\u00f3, a les comunitats d'emigrants japonesos, especialment al per\u00fa i al brasil, i a l'illa d'angaur a la rep\u00fablica de palau. un tret caracter\u00edstic del japon\u00e8s \u00e9s el seu complex sistema honor\u00edfic de cortesia (keigo, \u656c\u8a9e literalment \"llengua de respecte\") que reflecteix la naturalesa de la societat japonesa, i que t\u00e9 formes verbals i un vocabulari particular per indicar l'estatus relatiu del parlant, de l'interlocutor, i de les persones esmentades a la conversa.\nel japon\u00e8s \u00e9s un idioma de dif\u00edcil filiaci\u00f3, forma part de les lleng\u00fces jap\u00f2niques, per\u00f2 la seva relaci\u00f3 amb altres lleng\u00fces \u00e9s discutida. se n'han proposat algunes classificacions per\u00f2 cap no ha estat acceptada un\u00e0nimement. per a alguns ling\u00fcistes el japon\u00e8s est\u00e0 relacionat amb el core\u00e0 (aquesta hip\u00f2tesi est\u00e0 \u00e0mpliament reconeguda) i el manx\u00fa. uns altres ling\u00fcistes relacionen el japon\u00e8s amb les lleng\u00fces altaiques. i alguns pocs la consideren emparentada amb les lleng\u00fces austron\u00e8sies. actualment acostuma a ser classificada com a llengua a\u00efllada. \u00e9s una llengua aglutinant amb un nombre relativament petit de sons, i un sistema d'accent tonal amb significat l\u00e8xic. el japon\u00e8s t\u00e9 una estructura basada en mores.\n\n\n== hist\u00f2ria ==\n\n\n=== japon\u00e8s antic ===\nla dataci\u00f3 del japon\u00e8s antic \u00e9s una mica controvertida per\u00f2 la seva fi se sol datar el 794 quan la capital heij\u014dky\u014d es trasllada a heianky\u014d. la dataci\u00f3 de l'inici encara \u00e9s una mica m\u00e9s controvertida. s'han trobat restes de tauletes i d'altres objectes amb fragments de textos en excavacions arqueol\u00f2giques. aix\u00f2 no obstant, el primer text de certa extensi\u00f3 amb qu\u00e8 es compta \u00e9s el kojiki, del 712. altres fonts liter\u00e0ries antigues s\u00f3n: fudoki (720), nihonshoki (720) i man'y\u014dsh\u016b (771). per raons pr\u00e0ctiques aquesta es considera la data inicial del per\u00edode. per tant, el per\u00edode que s'anomena \"japon\u00e8s antic\" en hist\u00f2ria de la llengua japonesa coincideix amb el que els historiadors denominen per\u00edode nara (710-794). una altra opci\u00f3 seria determinar nom\u00e9s una data final (794) no especificant cap punt en el temps per a l'inici. se sap que el japon\u00e8s prov\u00e9 del xin\u00e8s antic arribat a trav\u00e9s d'immigrants del continent asi\u00e0tic durant el segle i ac, per\u00f2 la seva filiaci\u00f3 gen\u00e8tica es mant\u00e9 incerta. se la sol considerar una llengua a\u00efllada. no t\u00e9 cap relaci\u00f3 amb el xin\u00e8s ni amb la llengua ainu. \u00e9s un fet provat l'exist\u00e8ncia de correlacions sistem\u00e0tiques entre els fonemes de les lleng\u00fces coreanes primitives i del japon\u00e8s antic.tot i aix\u00ed, encara no est\u00e0 clar si aquestes correlacions serien degudes a un vincle geneal\u00f2gic o a pr\u00e9stecs l\u00e8xics massius al llarg dels segles. una teoria alternativa adscriu aquest idioma a la macrofam\u00edlia de les lleng\u00fces austron\u00e8sies. segons aquesta hip\u00f2tesi el japon\u00e8s s'entendria com la llengua que forma l'extrem nord d'un grup del qual formen part les lleng\u00fces abor\u00edgens de taiwan, el tagal i altres idiomes de les filipines i el malai-indonesi en totes les seves variants. en general la investigaci\u00f3 contempor\u00e0nia bascula entre ambdues hip\u00f2tesis, reconeixent un fort influx continental i, alhora, la seriosa possibilitat de l'exist\u00e8ncia d'un substrat austron\u00e8sic difuminat per l'influx de les lleng\u00fces coreanes primitives. gran part dels investigadors consideren les lleng\u00fces coreanes part de la fam\u00edlia altaica, si b\u00e9 la categoria d'\"altaica\" \u00e9s, en si, controvertida.\ndes que el 2500 ac pobles mongols que arribaren del continent van comen\u00e7ar a poblar les illes del jap\u00f3, es va iniciar el desenvolupament d'una llengua arcaica amb mots patrimonials (yamato kotoba) d'estructura polisil\u00b7l\u00e0bica, aix\u00ed com una cultura pr\u00f2pia. no seria fins al segle iii quan es va introduir la cultura xinesa de savis coreans a les illes. aquesta invasi\u00f3 cultural va durar aproximadament quatre segles, durant els quals es van introduir ci\u00e8ncies, arts, religi\u00f3 i, naturalment, el sistema d'escriptura xin\u00e8s.\nels japonesos van utilitzar els car\u00e0cters xinesos per expressar les seves idees i conceptes, tant conservant les lectures xineses com afegint les seves pr\u00f2pies lectures d'aquests s\u00edmbols. per aix\u00f2 avui dia, en estudiar el sistema de kanji, els japonesos han d'aprendre les dues formes de lectura. a m\u00e9s, van crear posteriorment dos sil\u00b7labaris per representar tots els seus sons basant-se en simplificacions de car\u00e0cters ideogr\u00e0fics xinesos. aquests sil\u00b7labaris es diuen hiragana i katakana. aquest darrer s'utilitza en l'actualitat per representar totes les paraules estrangeres.\na causa de la peculiar hist\u00f2ria del jap\u00f3, entre les caracter\u00edstiques de la llengua es troba un sistema d'honor\u00edfics que resulta en formes verbals i construccions gramaticals espec\u00edfiques per indicar l'estatus relatiu entre l'emissor i el receptor, aix\u00ed com el respecte (o abs\u00e8ncia de respecte) cap a la persona adre\u00e7ada.\n\n\n== distribuci\u00f3 geogr\u00e0fica i dialectes ==\nel japon\u00e8s \u00e9s parlat al jap\u00f3 per uns 130 milions de persones, principalment a les illes del jap\u00f3 (kyushu, honsh\u016b, hokkaido, shikoku i altres illes menors, com okinawa); a altres llocs hi ha col\u00b7lectius importants de parlants, com a les illes hawaii (m\u00e9s de 250.000, el 30% de la poblaci\u00f3), a calif\u00f2rnia (eua) (uns 300.000) i al brasil (150.000).\nt\u00e9 una gran varietat dialectal, a causa del terreny muntany\u00f3s i a una llarga hist\u00f2ria d'a\u00efllaments tant interns com externs. els dialectes difereixen principalment en l'entonaci\u00f3, inflexi\u00f3 morfol\u00f2gica, vocabulari, \u00fas de part\u00edcules i pron\u00fancia. alguns dialectes difereixen en la quantitat de fonemes de qu\u00e8 disposen, tot i que aquest tipus de difer\u00e8ncies no s\u00f3n comuns.\nel japon\u00e8s est\u00e0ndard (\u6a19\u6e96\u8a9e, hy\u014djungo) es considera l'idioma oficial i est\u00e0 freq\u00fcentment basat en la variant de kanto (\u95a2\u6771, kant\u014d. t\u00f2quio i rodalia), el qual \u00e9s anomenat informalment \"nhk\u8a9e\" (nhk-go, llengua nhk, per la cadena nacional de televisi\u00f3 nhk).\ntanmateix, els dialectes no varien per q\u00fcestions geogr\u00e0fiques. per exemple, dialectes geogr\u00e0ficament separats com el \u6771\u5317\u5f01 (t\u014dhoku-ben, dialecte de tohoku) o \u5bfe\u5cf6\u5f01 (tsushima-ben, dialecte de tsushima) s\u00f3n f\u00e0cilment compresos per nadius d'altres dialectes, mentre que el dialecte de kagoshima (\u9e7f\u5150\u5cf6) al sud de ky\u016bsh\u016b (\u4e5d\u5dde) \u00e9s conegut per ser incomprensible no nom\u00e9s per a persones que parlen japon\u00e8s est\u00e0ndard, sin\u00f3 tamb\u00e9 per als dialectes propers de l'\u00e0rea de ky\u016bsh\u016b.\na les illes ry\u016bky\u016b s'hi parlen les lleng\u00fces ryukyuenques, per exemple a l'illa d'okinawa, i es consideren sovint un dialecte del japon\u00e8s a causa de les seves semblances l\u00e8xiques i gramaticals. tanmateix, ambdues lleng\u00fces resulten m\u00fatuament incomprensibles i ling\u00fcistes moderns els consideren idiomes diferents dins la mateixa fam\u00edlia.\n\n\n=== variants hist\u00f2riques ===\nla hist\u00f2ria de la llengua japonesa s'acostuma a dividir en tres per\u00edodes diferenciats.\njapon\u00e8s antic, que va des del segle v fins a l'xi.\njapon\u00e8s mitj\u00e0, que va dels segles xii al xvi, i mostra certs canvis fon\u00e8tics respecte al per\u00edode anterior, com el canvi fon\u00e8tic / p /> / h, f /.\njapon\u00e8s modern, del segle xvii en endavant, que es caracteritza per l'exist\u00e8ncia de nombroses palatalitzacions de les consonants coronals:\n/*si, *zi /> /\u0283i, \u0292i/ (shi, ji) /*sya, *syo, *syu; *zya, *zyo, *zyu /> /\u0283a, \u0283o, \u0283u, \u0292a, \u0292o, \u0292u/ (sha, sho, shu; ja, jo, ju).\n/*ti, *di /> /t\u0361\u0283i, \u0292i/ (chi, ji), /*tya, *tyo, *tyu; *dya, *dyo, *dyu /> /t\u0361\u0283a, t\u0361\u0283o, t\u0361\u0283u; \u0292a, \u0292o, \u0292u/ (cha, cho, chu; ja, jo, ju).aquests canvis van tenir el resultat secundari de simplificar els atacs sil\u00b7l\u00e0bics complexos, que en japon\u00e8s modern nom\u00e9s s\u00f3n possibles en pr\u00e9stecs i s\u00edl\u00b7labes de paraules natives que comencen per sonorants /r, m, n/.\n\n\n=== influ\u00e8ncies ===\nalgunes de les similituds l\u00e8xiques entre les lleng\u00fces austron\u00e8sies i el japon\u00e8s podrien haver-se produ\u00eft per la influ\u00e8ncia adstrat d'algunes d'aquestes lleng\u00fces, tot i que l'evid\u00e8ncia a favor d'aquesta influ\u00e8ncia prehist\u00f2rica no \u00e9s concloent. a partir del segle vii s\u00ed que \u00e9s not\u00f2ria la influ\u00e8ncia de la cultura xinesa al jap\u00f3 i l'adopci\u00f3 en aquesta llengua de nombrosos pr\u00e9stecs l\u00e8xics procedents del xin\u00e8s per a designar conceptes t\u00e8cnics i culturals associats a la influ\u00e8ncia xinesa. el xin\u00e8s cl\u00e0ssic \u00e9s al japon\u00e8s, una cosa similar al que les arrels d'origen grec s\u00f3n a les lleng\u00fces europees: una font d'elements l\u00e8xics per formar neologismes. el mateix sistema d'escriptura japonesa \u00e9s en si mateix una mostra de la influ\u00e8ncia cultural xinesa al japon\u00e8s.\na partir del segle xvi el japon\u00e8s adopt\u00e0 alguns termes procedents del portugu\u00e8s i altres lleng\u00fces de colonitzaci\u00f3 europea, i a partir del segle xx la influ\u00e8ncia de l'angl\u00e8s com a font de nous pr\u00e9stecs al japon\u00e8s \u00e9s hegem\u00f2nica.\n\n\n== fonologia ==\n\nel japon\u00e8s t\u00e9 poques vocals i consonants i la majoria de les s\u00edl\u00b7labes s\u00f3n obertes. l'accent \u00e9s musical i t\u00e9 dos tons diferents: alt i baix.\nel sistema fonol\u00f2gic japon\u00e8s consta de cinc vocals, que escrites en car\u00e0cters llatins s\u00f3n: a, i, u, e, o, segons l'ordre tradicional. les vocals es pronuncien com les tancades en catal\u00e0 excepte la u, que es pronuncia amb els llavis estesos /\u026f/, \u00e9s a dir, es tracta d'una vocal no arrodonida. les vocals poden ser normals o llargues, en aquest cas tenen una durada doble de la normal i es consideren com a s\u00edl\u00b7labes separades.\nt\u00e9 els seg\u00fcents 20 fonemes conson\u00e0ntics:\n\n\t\nl'estructura sil\u00b7l\u00e0bica del japon\u00e8s pot adquirir alguna de les seg\u00fcents maneres:\n\nvocal (ex.: a, i)\nconsonant m\u00e9s vocal (ex.: ka, pi)\nconsonant m\u00e9s semivocal (ex.: kya, pya) m\u00e9s vocal\nnaix\u00f2 vol dir que l'idioma japon\u00e8s no admet s\u00edl\u00b7labes formades per combinacions m\u00e9s complexes com a doble consonant m\u00e9s vocal o vocal m\u00e9s consonant. a part d'aix\u00f2 hi ha tamb\u00e9 un so anomenat sokuon que consisteix en la geminaci\u00f3, \u00e9s a dir repetici\u00f3, de la consonant seg\u00fcent.\nun fenomen fon\u00e8tic com\u00fa en el japon\u00e8s \u00e9s l'ensordiment de les vocals /\u026f/ i /i/ (alteraci\u00f3 de la vocal sonora en vocal murmurava a causa del context) quan es troben en posici\u00f3 no accentuada entre consonats sordes. \u00e9s el cas de moltes terminacions desu i masu en conjugacions verbals, que se senten com dess i mass respectivament.\nun altre fenomen particular, freq\u00fcent i molt complex \u00e9s el rendaku, que consisteix en la sonoritzaci\u00f3 d'una consonant sorda en paraules compostes:\n\n\u56fd /kuni/ m\u00e9s \u3005 (repetici\u00f3 de l'element anterior)la /k/ sorda del segon kuni es converteix en la seva contrapart sonora /g/. per tant, no es pronuncia */kunikuni/, com podria esperar, sin\u00f3 /kuniguni/\n\n\n== escriptura ==\n\nl'escriptura japonesa prov\u00e9 de l'escriptura xinesa, que va ser importada al jap\u00f3 a trav\u00e9s del contacte amb corea, al segle iv. el sentit de lectura pot ser el tradicional (verticalment i de dreta a esquerra) i l'occidental (horitzontalment i d'esquerra a dreta). l'escriptura japonesa compr\u00e8n tres sistemes d'escriptura cl\u00e0ssics i un de transcripci\u00f3:\nkana, sil\u00b7labaris\nhiragana (\u5e73\u4eee\u540d; \u3072\u3089\u304c\u306a), sil\u00b7labari per paraules gramaticals i tot all\u00f2 que no tingui kanji.\nkatakana (\u7247\u4eee\u540d; \u30ab\u30bf\u30ab\u30ca), sil\u00b7labari usat principalment per a paraules d'origen estranger i onomatopeies (aproximadament un 10% de les paraules).\nkanji (\u6f22\u5b57), car\u00e0cters d'origen xin\u00e8s, per escriure les paraules amb significat l\u00e8xic.\nr\u014dmaji (\u30ed\u30fc\u30de\u5b57), representaci\u00f3 del japon\u00e8s amb l'alfabet llat\u00ed. tamb\u00e9 sigles.el katakana va ser creat per monjos budistes, mentre que el hiragana va ser desenvolupat per dones de l'aristocr\u00e0cia. per aix\u00f2, fins i tot avui dia, el hiragana \u00e9s considerat com un sistema d'escriptura amb un cert toc femen\u00ed (lletres m\u00e9s rodones) o infantil, per qu\u00e8 la canalla comen\u00e7a a l'escola aprenent el hiragana. en l'actualitat, el katakana es fa servir per escriure fon\u00e8ticament paraules d'origen estranger, particularment noms de llocs i de persones. tamb\u00e9 s'usa per a escriure onomatopeies i alguns noms de plantes o animals (tot i que es poden escriure amb hiragana i kanji) i, en forma figurativa, per emfatitzar paraules, de manera similar a l'\u00fas exclusiu de maj\u00fascules, quan es vol cridar l'atenci\u00f3. el hiragana, d'altra banda, es combina amb els kanji per escriure paraules, exemple: \u898b\u308b miru (veure). on l'arrel de la paraula (significat l\u00e8xic) van en kanji i la terminaci\u00f3 (significat gramatical) va en hiragana. des de fa unes d\u00e8cades, el japon\u00e8s ha adoptat moltes paraules estrangeres, sent la majoria d'origen angl\u00e8s i unes poques de l'alemany entre altres idiomes. tamb\u00e9 hi ha paraules que provenen del castell\u00e0, i que es van adoptar fa alguns segles, quan els missioners espanyols i portuguesos van arribar al jap\u00f3 per primera vegada. per exemple, \u30ab\u30c3\u30d1 (kappa, capa) i \u30d1\u30f3 (pan, pa).\noriginalment existia un esc\u00e0s nombre de s\u00edl\u00b7labes possibles, per\u00f2 en els \u00faltims anys, a causa de la creixent influ\u00e8ncia dels idiomes estrangers (sobretot l'angl\u00e8s), han estat annexats alguns sons que nom\u00e9s poden ser escrits en katakana (\u30c8\u30a5 tu, \u30c6\u30a3 ti, \u30f4\u30a3 vi, \u30d5\u30a1 fa, \u30d5\u30a7 fe, \u30c1\u30a7 che...)\nen japon\u00e8s existeix un grup de sons anomenats \"sons impurs\" (g, z, d, b) es formen afegint un accent semblant a unes cometes, nigori (\u6fc1\u308a) \u304b ka \u2192 \u304c ga, \u3059 su \u2192 \u305a zu, \u3066 te \u2192 \u3067 de, \u307b ho \u2192 \u307c bo. els car\u00e0cters en p (\"so mitj\u00e0 impur\") es formen afegint als car\u00e0cters en h un accent semblant a un petit cercle, anomenat maru, \u307b ho \u2192 \u307d po.\na causa de raons fon\u00e8tiques, algunes paraules poden canviar un so pur inicial per un so impur. a m\u00e9s, un \"chi\" o \"tsu\" final pot fer que una paraula s'ajunti amb la seg\u00fcent, doblant el so conson\u00e0ntic inicial d'aquesta. per exemple, ichi + ka \u2192 ikka. la consonant doble, en l'escriptura, ve precedida d'un petit car\u00e0cter tsu (\u3063, \u30c3), i per doblar una vocal, en hiragnana per les o, una petita u despr\u00e9s (\u3046) a exempci\u00f3 d'unes paraules.\n\n\n=== transliteraci\u00f3 ===\n\nel r\u014dmaji (literalment, \"escriptura romana\", referint-se al llat\u00ed) \u00e9s el sistema de transliteraci\u00f3 del japon\u00e8s a lletres llatines. hi ha diversos sistemes de transliteraci\u00f3 r\u014dmaji. el m\u00e9s utilitzat \u00e9s el sistema hepburn modificat, fins i tot en serveis p\u00fablics, malgrat que l'oficial \u00e9s el sistema kunrei. el sistema hepburn, m\u00e9s f\u00e0cil de ser pronunciat per parlants de lleng\u00fces indoeuropees i m\u00e9s proper a la pronunciaci\u00f3 japonesa, mentre que kunrei \u00e9s m\u00e9s esquem\u00e0tic. per exemple, en hepburn la quarta columna dels sil\u00b7labaris s'escriu ta, chi, tsu, te, to; mentre que en kunrei s'escriu ta, tu, tu, te, to.\nel r\u014dmaji s'apr\u00e8n a les escoles i tots els parlants japonesos el saben llegir i escriure, per\u00f2 en japon\u00e8s escrit molt rarament s'utilitza el r\u014dmaji. habitualment nom\u00e9s s'inclouen sigles d'\u00fas internacional com mp3 o cd, o b\u00e9 noms de llocs, persones o obres occidentals als seus textos. tamb\u00e9 s'utilitza modernament per introduir textos japonesos en processadors de text (wapr\u014d en japon\u00e8s, de l'angl\u00e8s word processor), o en dispositius com ordinadors, tel\u00e8fons, etc. amb tot, tant els ordinadors com els tel\u00e8fons m\u00f2bils poden disposar de teclats amb kana per introduir text.\nl'escriptura del r\u014dmaji segueix l'ordre d'escriptura del text escrit en kanji i kana: horitzontalment d'esquerra a dreta (habitual en textos generats amb wapr\u014d, com ara articles acad\u00e8mics o treballs d'aquesta mena) o verticalment de dalt a baix, escrit de dreta a esquerra (el m\u00e9s habitual en textos escrits a m\u00e0 o impresos, com ara llibres).\n\n\n== gram\u00e0tica ==\nvegeu tamb\u00e9: gram\u00e0tica japonesa\nel japon\u00e8s \u00e9s una llengua d'estructura aglutinant, combina diversos elements ling\u00fc\u00edstics en paraules simples. cada un d'aquests elements t\u00e9 un significat fix i \u00e9s apte per existir per separat. el japon\u00e8s nom\u00e9s t\u00e9 sufixos, no fa servir prefixos, de manera que els \u00fanics processos per a la formaci\u00f3 de paraules s\u00f3n la composici\u00f3 i la derivaci\u00f3 mitjan\u00e7ant sufixos.\nla gram\u00e0tica del japon\u00e8s \u00e9s molt diferent de la catalana. algunes de les seves caracter\u00edstiques s\u00f3n:\n\nl'estructura gramatical \u00e9s subjecte-objecte-verb.\nels noms i els adjectius no tenen g\u00e8nere ni nombre. per exemple: \u3053\u3053\u306b\u72ac\u304c\u3044\u308b (koko ni inu ga iru) pot significar: aqu\u00ed hi ha un gos, aqu\u00ed hi ha una gossa, aqu\u00ed hi ha uns gossos, aqu\u00ed hi ha unes gosses. l'aut\u00e8ntic significat de l'oraci\u00f3 es dedueix pel context i nom\u00e9s si \u00e9s necessari s'especifica dient si \u00e9s un mascle o una femella i el nombre que hi ha. no obstant hi ha tant noms com adjectius espec\u00edfics per un g\u00e8nere o nombre. per exemple: \u7f8e\u3057\u3044 (utsukushii noia bonica) \u304b\u3063\u3053\u3044\u3044 (kakkoii, noi bonic).\nno est\u00e0 gaire estesa la noci\u00f3 de la pluralitat. en general, no es fan servir plurals sin\u00f3 que la pluralitat del subjecte o l'objecte es dedueix pel context, normalment quan hi ha un plural es posa el nombre al costat del nom. no obstant aix\u00f2, el sufix -tachi, entre altres, indica la idea de pluralitat (per exemple, \u79c1 watashi, jo; \u79c1\u9054 watashi-tachi, nosaltres), de vegades es duplica la paraula amb la mateixa finalitat. per exemple, a partir de l'antic pronom de primera persona \u6211 (ware, jo), es forma el mot \u6211\u3005 (wareware, nosaltres) per duplicaci\u00f3 mitjan\u00e7ant el signe anomenat kurikaeshi (\u3005). la duplicaci\u00f3 de kanji a vegades causa el fenomen del rendaku. per exemple: \u4eba (hito, persona) esdev\u00e9 \u4eba\u3005 (hitobito, persones), \u00e9s a dir, la 'h' esdev\u00e9 'b'.\nno existeix el temps futur, nom\u00e9s hi ha el present i el passat. per expressar fets o idees en futur s'utilitza el temps present si segons el context no es pot entendre que s'est\u00e0 parlant d'un temps futur o simplement es vol concretar s'afegeix un adverbi de futur.\nels verbs japonesos s\u00f3n impersonals, gaireb\u00e9 no n'hi ha d'irregulars i, com s'ha dit en el primer punt, sempre van al final de l'oraci\u00f3. els adjectius verbals tenen una sola forma.\ndes del punt de vista sint\u00e0ctic, el japon\u00e8s no t\u00e9 categories funcionals.\n\n\n=== part\u00edcules ===\nles part\u00edcules s\u00f3n uns elements gramaticals que per ells mateixos no signifiquen res, i que normalment s\u00f3n un \u00fanic car\u00e0cter hiragana. la seva funci\u00f3 \u00e9s la d'expressar una funci\u00f3 determinada.\nwa (\u306f): tot i pronunciar-se wa (\u308f), es fa servir el kana (\u306f, ha) i s'utilitza per referir-se el tema del qual es parla. per exemple: \u79c1\u306f\u30ab\u30bf\u30eb\u30fc\u30cb\u30e3\u4eba\u3067\u3059(watashi wa kataruunya-jin desu, soc catal\u00e0). \u00e9s la part\u00edcula m\u00e9s comuna de totes, ja que es troba en les frases amb una estructura m\u00e9s simple en el japon\u00e8s x \u306f y \u3067\u3059\u3002\nga (\u304c): s'utilitza per indicar qui o qu\u00e8 \u00e9s el subjecte de l'oraci\u00f3. per exemple: \u672c\u304c\u3042\u308b (hon ga aru, hi ha un llibre). en el catal\u00e0, la difer\u00e8ncia entre aquestes dues part\u00edcules pot ser una mica confusa, ja que normalment el tema de l'oraci\u00f3 i el subjecte solen ser el mateix.\nmo (\u3082): \u00e9s una de les part\u00edcules m\u00e9s simples, ja que simplement significa tamb\u00e9 o tampoc. exemple: \u79c1\u306f\u30ab\u30bf\u30eb\u30fc\u30cb\u30e3\u4eba\u3067\u3059\u3002\u79c1\u3082\u3067\u3059\u3002(watashi wa kataruunya-jin desu. watashi mo desu. soc catal\u00e0. jo tamb\u00e9.).\nno (\u306e): part\u00edcula que designa possessi\u00f3. per exemple: \u79c1\u306e\u732b (watashi no neko, el meu gat). es podria traduir per de i sempre t\u00e9 l'estructura de: propietari + no + propietat.\ne (\u3078): es pronuncia e (\u3048), per\u00f2 s'escriu amb el kana he (\u3078)i la seva funci\u00f3 \u00e9s la d'expressar una direcci\u00f3. per exemple: \u65e5\u672c\u3078\u884c\u304f (nihon e iku, anar al jap\u00f3).\no (\u3092): es pronuncia o (\u304a), per\u00f2 s'escriu amb el kana wo (\u3092), actualment est\u00e0 en dess\u00fas aquest kana i s'usa \u00fanicament com a part\u00edcula, designa el complement directe. per exemple: \u30d4\u30a2\u30ce\u3092\u5f3e\u304f (piano o hiku, tocar el piano).\nni (\u306b): la part\u00edcula ni t\u00e9 diverses funcions:exist\u00e8ncia: per indicar que hi ha alg\u00fa o alguna cosa en un lloc en concret. per exemple: \u305d\u3053\u306b\u732b\u304c\u3044\u308b (soko ni neko ga iru, all\u00e0 hi ha un gat.).\ncontacte directe: per indicar que una acci\u00f3 es realitza tocant una cosa. per exemple: \u9ed2\u677f\u306b\u5b57\u3092\u66f8\u304f (kokuban ni ji o kaku, escriure lletres a la pissarra).\ncomplement indirecte: acompanya al complement indirecte de l'oraci\u00f3. per exemple: \u30e1\u30a2\u30ea\u30fc\u306b\u30ae\u30d5\u30c8\u3092\u3042\u3052\u308b (mearii ni gifuto o ageru, donar un regal a la maria).\nde (\u3067): la part\u00edcula de, igual que la ni t\u00e9 diverses funcions, les dues m\u00e9s importants:mitja de transport: sempre que es diu que alg\u00fa o alguna cosa es despla\u00e7a per x s'usa la part\u00edcula de. per exemple: \u8eca\u3067\u884c\u304f (kuruma de iku, anar en cotxe).\nacci\u00f3 en un lloc: per indicar que en un lloc en concret es fa una acci\u00f3. per exemple: \u79c1\u306f\u5b66\u6821\u3067\u52c9\u5f37\u3059\u308b (watashi wa gakkou de benkyou suru, estudio a l'escola).\nto (\u3068): la part\u00edcula to, t\u00e9 dues funcions:comptador: s'usa per enlla\u00e7ar els elements d'una llista curta, no m\u00e9s de tres elements (aquesta no \u00e9s una regla gramatical, simplement no se sol usar en enumeracions llargues per la seva mala fon\u00e8tica), a m\u00e9s els elements de la llista han de ser substantius, no es pot ficar un to entre dos adverbis o adjectius. per exemple: \u8eca\u3068\u96fb\u8eca\u3068\u98db\u884c\u6a5f (kuruma to densha to hikouki, cotxe, tren i avi\u00f3).\nper citar una persona: quan es vol citar el que ha dit una persona. per exemple: \u30e1\u30a2\u30ea\u30fc\u306f\u300c\u3053\u3093\u306b\u3061\u306f\u300d\u3068\u8a00\u3046 (mearii wa (kon'nichiwa) to iu, la maria diu hola).\n\n\n=== comptadors ===\n\nel japon\u00e8s t\u00e9 unes part\u00edcules gramaticals que no existeixen en catal\u00e0 anomenades comptadors. per expressar una quantitat no n'hi ha prou de dir la quantitat que hi ha, sin\u00f3 que s'hi ha d'afegir el comptador, l'estructura \u00e9s: substantiu + part\u00edcula + numeral + comptador + verb. per exemple: \u3053\u3053\u306b\u72ac\u304c\u4e94\u5339\u3042\u308a\u307e\u3059 (koko ni inu ga go hiki arimasu, aqu\u00ed hi ha cinc gossos).hi ha molts comptadors i exceptuant un, \u3064 (tsu) que es pot fer servir com a comod\u00ed i usar-lo en tots els casos (tot i no ser gaire utilitzat), s'usen per comptar diferents coses, entre els m\u00e9s importants hi ha: \u4eba (nin), usat per comptar persones; \u53f0 (dai), que serveix per comptar m\u00e0quines (ordinadors, cotxes, rentadores...); \u5339 (hiki), per comptar animals petits; \u672c (hon), per comptar coses allargades i primes; \u679a (mai), per comptar coses planes.\n\n\n=== adjectius ===\n\nexisteixen dos tipus d'adjectius els de tipus -i (que acaben en aquesta terminaci\u00f3) i els de tipus -na (que acaben en aquesta terminaci\u00f3). no hi ha cap adjectiu que no acabi en una d'aquestes dues formes. els adjectius sempre van davant del substantiu. els adjectius de tipus -i es flexionen al passat afegint -katta, a la forma negativa afegint -kunai i al passat-negatiu -kunakatta, en tots els casos s'elimina la i final. per exemple: \u9752\u3044\u3067\u3059 (aoi desu, \u00e9s blau), \u9752\u304b\u3063\u305f\u3067\u3059 (aokatta desu, era blau), \u9752\u304f\u306a\u3044\u3067\u3059 (aokunai desu, no \u00e9s blau), \u9752\u304f\u306a\u304b\u3063\u305f\u3067\u3059 (aokunakatta desu, no era blau). quan es flexiona un adjectiu -i \u00e9s verb roman est\u00e0tic, sempre va en present i positiu. els adjectius de tipus -na a difer\u00e8ncia del -i no es flexionen, sempre estan en present i afirmatiu i \u00e9s el verb que l'acompanya el que es flexiona. exemple: \u5371\u967a\u3067\u3059 (kiken desu, \u00e9s perill\u00f3s), \u5371\u967a\u3067\u3057\u305f (kiken deshita, era perill\u00f3s), \u5371\u967a\u3067\u306f\u3042\u308a\u307e\u305b\u3093 (kiken de wa arimasen, no \u00e9s perill\u00f3s), \u5371\u967a\u3067\u306f\u3042\u308a\u307e\u305b\u3093\u3067\u3057\u305f (kiken de wa arimasen deshita, no era perill\u00f3s). la s\u00edl\u00b7laba -na del final de l'adjectiu nom\u00e9s s'elimina quan va acompanyat d'un verb, com en els exemples donats per\u00f2 si va davant d'un substantiu llavors el conserva.\n\n\n=== adverbis ===\n\nels adverbis s\u00f3n mots invariables i van davant del verb o l'adjectiu. igual que en catal\u00e0 afegint el sufix -ment, en japon\u00e8s es poden fer adverbis a partir d'adjectius: en els adjectius de tipus -i el canvi \u00e9s llevant-ne la -i i afegint-hi un -ku; i, en els adjectius de tipus -na, substituint el -na final per un -ni.\n\n\n== onomatopeies ==\n\na difer\u00e8ncia del catal\u00e0 i la resta de lleng\u00fces occidentals les onomatopeies en japon\u00e8s tenen un gran pes. les onomatopeies no nom\u00e9s es troben en els manga o els utilitzen els nens per imitar els sons dels animals, tamb\u00e9 s'usa en el llenguatge formal tant escrit com oral i per gent de totes les edats i es poden escriure tant en hiragana com en katakana. la majoria dels casos les onomatopeies japoneses s\u00f3n dues s\u00edl\u00b7labes que es repeteixen una vegada.\nhi ha dos tipus d'onomatopeies:\n\ngiongo\nsignifica \"imitar el so\" i s\u00f3n aquells que imiten el so d'alguna cosa. per exemple: \u304d\u3044\u304d\u3044 (kiikii, crits dels micos), \u3069\u304b\u3093 (dokan, una explosi\u00f3).gitaigo\nsignifica \"imitar un estat\" i s\u00f3n aquells que fan refer\u00e8ncia a un estat tant f\u00edsic com psicol\u00f2gic d'una persona. per exemple: \u3044\u3089\u3044\u3089 (iraira, estar nervi\u00f3s), \u304f\u305f\u304f\u305f (kutakuta', estar cansat).\n\n\n== sufixos de persones ==\n\nun tret caracter\u00edstic del japon\u00e8s que no tenen les lleng\u00fces occidentals \u00e9s l'\u00fas dels sufixos de persona. per parlar d'una segona o tercera persona en japon\u00e8s gaireb\u00e9 sempre s'usen sufixos despr\u00e9s del nom, sobretot si no es coneix molt b\u00e9 la persona o no s'hi t\u00e9 molta confian\u00e7a. nom\u00e9s quan hi ha molta confian\u00e7a entre dues persones o hom \u00e9s un mal educat (segons la societat japonesa) es diu el nom d'una persona sense sufix.existeixen diferents tipus de sufixos segons la situaci\u00f3, entre els m\u00e9s comuns hi ha:\nsan (\u3055\u3093)\n\u00e9s el m\u00e9s com\u00fa de tots, s'usa per referir-se alguna persona desconeguda o alg\u00fa a qui se li rep respecte com pot ser als pares o un germ\u00e0 gran, a un superior de la feina, a una persona gran...\nsama (\u69d8, \u3055\u307e)\n\u00e9s un sufix que s'usa per alg\u00fa a qui se li t\u00e9 molt de respecte com un noble, un emperador, al cap de l'empresa... tamb\u00e9 s'usa en el correu i en els documents per referir-se a qualsevol persona, en aquest cas no s'usa el sufix san.\nkun (\u541b, \u304f\u3093)\nusat per referir-se als nois joves o en les relacions \"superior-inferior\" com la d'un professor amb el seu estudiant, quan el superior li parla a l'inferior. tamb\u00e9 indica certa familiaritat si ho diu una dona.\nchan (\u3061\u3083\u3093)\nsufix afectu\u00f3s que se li diu a un nen o una noia jove la qual se li t\u00e9 molta confian\u00e7a. per exemple, el personatge de la s\u00e8rie \"shin-chan\" en veritat s'anomena shinnosuke per\u00f2 els familiars i amics l'anomenen amb aquest sufix de manera afectuosa.\n\n\n== n\u00fameros ==\n\ntot i que normalment es diu amb la lectura (1) el nombre quatre (\u56db) es diu m\u00e9s amb la lectura (2), ja que, la paraula \"shi\" tamb\u00e9 significa \"mort\".\n\n\n== el japon\u00e8s al m\u00f3n ==\nmoltes universitats importants de tot el m\u00f3n ofereixen cursos d'idioma japon\u00e8s, i una s\u00e8rie d'escoles de secund\u00e0ria i fins i tot escoles prim\u00e0ries ofereixen cursos de japon\u00e8s a tot el m\u00f3n. l'inter\u00e8s internacional vers l'idioma japon\u00e8s s'inici\u00e0 cap al 1800 per\u00f2 s'ha tornat m\u00e9s freq\u00fcent despr\u00e9s de la bombolla econ\u00f2mica del jap\u00f3 de la d\u00e8cada del 1980 i la popularitat global de la cultura pop japonesa (com l'anime i els videojocs) des de la d\u00e8cada del 1990. al voltant de 2,3 milions de persones a tot el m\u00f3n van estudiar l'idioma el 2003: 900.000 sud-coreans, 389.000 xinesos, 381.000 australians, i 140.000 nord-americans van estudiar japon\u00e8s en institucions educatives b\u00e0siques i superiors.\n\n\n== vegeu tamb\u00e9 ==\nkanji\nhiragana\nkatakana\nromaji\nshod\u014d\nhenohenomoheji\nonom\u00e0stica japonesa\nliteratura japonesa\ncomptadors japonesos\ngram\u00e0tica japonesa\ncultura japonesa\nlleng\u00fces altaiques\ninstitut nacional de la llengua japonesa\n\n\n== refer\u00e8ncies ==\n\n\n== bibliografia ==\nbernab\u00e9, marc. (2005). japon\u00e8s en vinyetes. curs b\u00e0sic de japon\u00e8s a trav\u00e9s del manga. norma editorial.\nbernab\u00e9, marc. (2008). japon\u00e9s en vi\u00f1etas 2. curso intermedio de japon\u00e9s a trav\u00e9s del manga. norma editorial.\nmatsuura, junichi; & porta fuentes, lourdes. (1999). ky\u014dkasho libro de teto/1 japon\u00e9s para hispanohablantes. llibre de la eoi.\nbernab\u00e9, marc. japon\u00e9s en vi\u00f1etas: curso b\u00e1sico de japon\u00e9s a trav\u00e9s del manga. 7a ed.  barcelona: norma, 2007. isbn 978-84-96325-38-5. \nbloch, bernard. (1946). studies in colloquial japanese i: inflection. journal of the american oriental society, 66, pp. 97\u2013130.\nbloch, bernard. (1946). studies in colloquial japanese ii: syntax. language, 22, pp. 200\u2013248.\nchafe, william l. (1976). giveness, contrastiveness, definiteness, subjects, topics, and point of view. in c. li (ed.), subject and topic (pp. 25\u201356). nova york: academic press. isbn 0-12-447350-4.\nkuno, susumu. (1973). the structure of the japanese language. cambridge, ma: mit press. isbn 0-262-11049-0.\nkuno, susumu. (1976). subject, theme, and the speaker's empathy: a re-examination of relativization phenomena. in charles n. li (ed.), subject and topic (pp. 417\u2013444). nova york: academic press. isbn 0-12-447350-4.\nl\u00f3pez i vidal, lluc. l'escriptura japonesa.  editorial uoc, 2008. isbn 978-84-9788-772-4. \nmartin, samuel e. (1975). a reference grammar of japanese. new haven: yale university press. isbn 0-300-01813-4.\nmcclain, yoko matsuoka. (1981). handbook of modern japanese grammar: \u53e3\u8a9e\u65e5\u672c\u6587\u6cd5\u4fbf\u89a7 [k\u014dgo nihon bump\u014d]. tokyo: hokuseido press. isbn 4-590-00570-0; isbn 0-89346-149-0.\nmiller, roy. (1967). the japanese language. chicago: university of chicago press.\nmiller, roy. (1980). origins of the japanese language: lectures in japan during the academic year, 1977\u201378. seattle: university of washington press. isbn 0-295-95766-2.\nmizutani, osamu; & mizutani, nobuko. (1987). how to be polite in japanese: \u65e5\u672c\u8a9e\u306e\u656c\u8a9e [nihongo no keigo]. t\u00f2quio: japan times. isbn 4-7890-0338-8 ;\nshibatani, masayoshi. (1990). japanese. in b. comrie (ed.), the major languages of east and south-east asia. londres: routledge. isbn 0-415-04739-0.\nshibatani, masayoshi. (1990). the languages of japan. cambridge: cambridge university press. isbn 0-521-36070-6 (hbk); isbn 0-521-36918-5 (pbk).\nshibamoto, janet s. (1985). japanese women's language. nova york: academic press. isbn 0-12-640030-x. graduate level\ntsujimura, natsuko. (1996). an introduction to japanese linguistics. cambridge, ma: blackwell publishers. isbn 0-631-19855-5 (hbk); isbn 0-631-19856-3 (pbk). upper level textbooks\ntsujimura, natsuko. (ed.) (1999). the handbook of japanese linguistics. malden, ma: blackwell publishers. isbn 0-631-20504-7. readings/anthologies\n\n\n== enlla\u00e7os externs ==\ndiccionari japon\u00e8s-catal\u00e0 i catal\u00e0-japon\u00e8s en l\u00ednia\nla gu\u00eda de tae kim per aprendre japon\u00e8s(en angl\u00e8s i altres)\napren 400 paraules en japon\u00e8s\nviccionari"