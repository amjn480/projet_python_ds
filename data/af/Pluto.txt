"hierdie artikel handel oor die dwergplaneet pluto. vir ander betekenisse van die naam, sien pluto (dubbelsinnig).pluto, ook bekend as 134340 pluto, is die grootste bekende dwergplaneet in die sonnestelsel en die een met die tweede grootste massa (naas eris). dit is die negende grootste liggaam wat direk om die son wentel.\nvan die oomblik van sy ontdekking in 1930 tot in 2006 is pluto as die sonnestelsel se negende planeet beskou. in die laat 20ste en vroe\u00eb 21ste eeu is baie voorwerpe soortgelyk aan pluto in die buitenste dele van die sonnestelsel ontdek, waaronder die verstrooideskyfvoorwerp eris. op 24 augustus 2006 het die internasionale sterrekundevereniging (iau) die term \"planeet\" vir die eerste keer gedefinieer. hierdie definisie het pluto van sy titel as planeet ontneem en dit is in 'n nuwe kategorie, dwergplanete, geklassifiseer saam met ceres, haumea, makemake en eris. n\u00e1 die herklassifisering is pluto ook op die lys kleinplanete gevoeg en is die nommer 134340 aan hom toegewys. sommige sterrekundiges meen pluto, asook van die ander dwergplanete, behoort as planete beskou te word.pluto kom in die kuipergordel voor en soos ander lede van die gordel, bestaan dit hoofsaaklik uit rots en ys en is dit relatief klein: sy massa is ongeveer 'n vyfde van die aarde se maan s'n en sy volume 'n derde. sy deursnee is 2 370 km. pluto is kleiner as sewe mane in die sonnestelsel en het 'n eksentrieke wentelbaan met 'n ho\u00eb inklinasie wat wissel van 29 tot 49 ae (4,3\u20137,3 miljard km) van die son af. dit is soms nader aan die son as die planeet neptunus.\nop 14 julie 2015 was die ruimtetuig new horizons die eerste tuig wat by pluto verbygevlieg het. dit het vir nasa mates en foto's van pluto en sy mane geneem. daar is onder meer vasgestel pluto is 50 km groter as wat aanvanklik bereken is, en dus groter as eris.\npluto en sy grootste natuurlike satelliet, charon, word dikwels as 'n dubbelstelsel beskou omdat die twee liggame om hul massamiddelpunt wentel en nie om mekaar nie. die iau het egter nog nie 'n formele definisie vir tweeledige dwergplanete nie en tot dan bly charon 'n maan van die dwergplaneet pluto. pluto het ook vier kleiner mane, onder meer nix en hidra, wat in 2005 ontdek is. op 28 junie 2011 het die hubble-ruimteteleskoop kerberos ontdek en op 11 julie 2012 die laaste maan, styx.\n\n\n== geskiedenis ==\n\n\n=== ontdekking ===\nin die 1840's het urbain le verrier klassieke meganika gebruik om die posisie te voorspel van die toe nog onontdekte planeet neptunus nadat hy versteurings in die wentelbaan van uranus ontleed het. daaropvolgende waarnemings van neptunus in die laat 19de eeu het sterrekundiges laat glo uranus se wentelbaan word deur nog \u2019n planeet benewens neptunus be\u00efnvloed.\n\nin 1906 het percival lowell, \u2019n ryk bostoniet wat die lowell-sterrewag in 1894 in flagstaff, arizona gestig het, \u2019n duur projek begin op soek na \u2019n moontlike negende planeet, wat hy \"planeet x\" genoem het. teen 1909 het lowell en die amerikaanse sterrekundige william h. pickering verskeie moontlike ko\u00f6rdinate voorgestel vir so \u2019n planeet. lowell en sy sterrewag het gesoek tot met sy dood in 1916, maar vergeefs. sonder dat hy dit besef het, is twee dowwe beelde van pluto op 19 maart en 7 april 1915 op sy opnames vasgevang, maar daar is nie besef wat dit was nie.daar was 14 ander bekende \"ontdekkings\" van pluto; die eerste was op 20 augustus 1909 by die yerkes-sterrewag.weens \u2019n regstryd van 10 jaar met constance lowell, percival se weduwee wat die sterrewag se miljoen-dollar-deel van sy erfenis vir haarself wou h\u00ea, is die soektog na planeet x eers in 1929 voortgesit toe die direkteur, vesto slipher, die taak om planeet x op te spoor oorgelaat het aan clyde tombaugh, \u2019n 23-jarige man van kansas wat pas by die lowell-sterrewag aangesluit het, omdat slipher be\u00efndruk was deur \u2019n voorbeeld van sy sterrekundige tekeninge.tombaugh het die naglug sistematies in pare foto's vasgevang en elke paar ondersoek om te bepaal of enige voorwerpe van posisie verander het. hy het vinnig heen en weer tussen die fotografiese plate beweeg om die illusie van beweging te skep van enige voorwerp wat van posisie verander het. op 18 februarie 1930, n\u00e1 \u2019n soektog van byna twee jaar, het tombaugh \u2019n moontlik bewegende voorwerp ge\u00efdentifiseer op plate wat op 23 en 29 januarie van daardie jaar geneem is.\n\u2019n foto van swakker gehalte wat op 21 januarie geneem is, het gehelp om die beweging te bevestig. nadat die sterrewag nog foto's gekry het wat die beweging bevestig, is die nuus van die bevindings op 13 maart 1930 na die harvardkollege-sterrewag gestuur.\n\n\n=== naam ===\ndie ontdekking het w\u00eareldwyd die hoofnuus gehaal. die lowell-sterrewag, wat vanwe\u00eb die ontdekking die reg gehad het om die voorwerp \u2019n naam te gee, het meer as duisend voorstelle van oor die w\u00eareld ontvang wat gewissel het van atlas tot zymal. tombaugh het slipher aangespoor om gou \u2019n naam te kies voordat iemand anders dit doen. constance lowell het die naam zeus voorgestel, toe percival en eindelik constance. di\u00e9 voorstelle is verwerp.die naam pluto, na aanleiding van die mitologiese god van die onderw\u00eareld, is voorgestel deur venetia burney (1918\u20132009), toe \u2019n 11-jarige skoolmeisie van oxford, engeland, wat ge\u00efnteresseerd was in klassieke mitologie.die voorwerp het op 24 maart 1930 amptelik \u2019n naam gekry. elke lid van die lowell-sterrewag is toegelaat om uit \u2019n kortlys van name te kies: minerva (wat reeds die naam van \u2019n astero\u00efde was), cronus (wat nie gewild was nie) en pluto. pluto het al die stemme gekry. die naam is op 1 mei 1930 aangekondig.by die aankondiging het venetia se oupa vir haar die ekwivalent van \u00a35 (gelyk aan r5 563 in 2015) gegee as \u2019n beloning.die keuse van die naam is gedeeltelik ge\u00efnspireer deur die feit dat die eerste twee letters van pluto die voorletters van percival lowell is. pluto se sterrekundige simbool (, unicode u+2647, \u2647) is toe geskep as \u2019n monogram uit die letters \"pl\". pluto se astrologiese simbool lyk soos di\u00e9 van neptunus (), maar het \u2019n sirkel in die middel in plaas van die middelste deel van die vurk (, unicode u+2bd3, \u2bd3).die naam het gou byval gevind. in 1930 was walt disney o\u00ebnskynlik daardeur ge\u00efnspireer toe hy mickey muis se hond, pluto, geskep het, hoewel disney se animeerder ben sharpsteen nie kon bevestig waar die naam vandaan kom nie. in 1941 het glenn t. seaborg \u2019n nuut ontdekte element plutonium genoem ter ere van pluto nadat die element uraan na uranus en neptunium na neptunus genoem is.\n\n\n=== twyfel oor massa ===\ntoe pluto eers gevind is, het sy dofheid twyfel laat ontstaan oor of dit wel lowell se planeet x is. ramings van pluto se massa het deur die 20ste eeu al hoe kleiner geword.\nsterrekundiges het aanvanklik sy massa bereken volgens die veronderstelde invloed wat dit op neptunus en uranus gehad het. in 1931 is bereken pluto het min of meer dieselfde massa as die aarde, maar in 1948 is die raming afgebring na di\u00e9 van mars. in 1976 het dale cruikshank, carl pilcher en david morrison van die universiteit van hawaii pluto se albedo vir die eerste bereken en bevind dit stem ooreen met di\u00e9 van metaanys; dit sou beteken pluto is baie helder vir sy grootte en kon dus nie meer as een persent van die massa van die aarde wees nie. (pluto se albedo is 1,3\u20132 keer so groot soos die aarde s'n.)\nin 1978 het die ontdekking van pluto se maan charon dit vir die eerste keer moontlik gemaak om pluto se massa min of meer akkuraat te bereken: sowat 0,2% di\u00e9 van die aarde, en heeltemal te klein om die afwykings in uranus se wentelbaan te verduidelik. daaropvolgende soektogte na \u2019n alternatiewe planeet x, veral deur robert sutton harrington, het misluk. in 1992 het myles standish data van voyager 2 se verbyvlug van neptunus in 1989 gebruik om sy swaartekraginvloed op uranus te herbereken. met die nuwe syfers het die afwykings, en dus die soeke na planeet x, nie meer sin gemaak nie. vandag stem die meeste sterrekundiges saam dat planeet x, soos lowell dit gedefinieer het, nie bestaan nie. lowell het in 1915 \u2019n wentelbaan en posisie vir planeet x voorspel wat taamlik ooreenstem met di\u00e9 van pluto destyds, maar ernest w. brown het gou n\u00e1 pluto se ontdekking gemeen dit is toeval, en di\u00e9 mening word vandag nog gehuldig.\n\n\n=== klassifikasie ===\nsedert 1992 is baie hemelliggame in dieselfde gebied as pluto ontdek, wat gewys het pluto is een van baie voorwerpe in die kuiper-gordel. dit het sy amptelike status as planeet omstrede gemaak, en baie mense het gewonder of pluto beskou moet word as bloot een van die kuiper-gordelvoorwerpe of nie. die direkteurs van museums en planetariums het dikwels omstredenheid veroorsaak deur pluto uit te laat uit planet\u00eare modelle van die sonnestelsel. die hayden-planetarium het in februarie 2000 heropen n\u00e1 opknappingswerk \u2013 met \u2019n model van net agt planete. dit het \u2019n jaar later die hoofopskrifte gehaal.namate voorwerpe van min of meer pluto se grootte in dieselfde omgewing ontdek is, het baie gemeen die planeet moet herklassifiseer word as \u2019n kuiper-gordelvoorwerp, nes ceres, pallas, juno en vesta eindelik hul planeetstatus verloor het n\u00e1 die ontdekking van baie ander astero\u00efdes. op 29 julie 2005 is die ontdekking van nog \u2019n trans-neptunus-voorwerp, eris, aangekondig. daar is geglo dit is heelwat groter as pluto. sy ontdekkers en die media het dit aanvanklik die tiende planeet genoem, hoewel daar geen amptelike konsensus was dat dit wel \u2019n planeet is nie. al hoe meer mense het begin glo pluto moet herklassifiseer word.\n\n\n==== iau-klassifikasie ====\ndie debat het op 24 augustus 2006 \u2019n hoogtepunt bereik toe die internasionale sterrekundevereniging (iau) \u2019n amptelike definisie vir die term \"planeet\" opstel. daarvolgens moet \u2019n voorwerp aan drie hoofkriteria voldoen om \u2019n planeet genoem te kan word:\n\ndie voorwerp moet om die son wentel.\ndit moet groot genoeg wees sodat sy swaartekrag hom rond gedruk het (dit moet dus in hidrostatiese ewewig wees).\ndit moes sy wentelbaan \"skoongevee\" het van ander voorwerpe.pluto voldoen nie aan die derde kriterium nie omdat sy massa net 0,07 keer so groot is as di\u00e9 van die res van die voorwerpe in sy wentelbaan (die aarde se massa is in vergelyking 1,7 miljoen keer so groot as die res van die voorwerpe in sy wentelbaan). die iau het verder besluit voorwerpe wat nie aan die derde kriterium voldoen nie, sou dwergplanete genoem word. op 13 september 2006 het die iau pluto, eris en eris se maan disnomia ook ingesluit in hul katalogus van kleinplanete; hulle het die kleinplaneetname \"(134340) pluto\", \"(136199) eris\" en \"(136199) eris i disnomia\" bygekry. as pluto met sy ontdekking in 1930 in die katalogus ingesluit is, sou dit die syfer 1164 voor sy naam gekry het, n\u00e1 1163 saga wat \u2019n maand tevore ontdek is.daar is redelike onmin in die sterrekundegemeenskap oor pluto se herklassifikasie. alan stern, hoofondersoekbeampte van nasa se new horizons-sending na pluto, is \u2019n groot teenstander van die iau-besluit.  hy is van mening dat nie die aarde, mars, jupiter of neptunus hul wentelbane skoongevee het nie en het ges\u00ea: \"die new horizons-projek [\u2026] sal nie die iau se planeetdefinisie-besluit van 24 augustus 2006 aanvaar nie.\" volgens hom het minder as vyf persent van sterrekundiges vir die herklassifikasie gestem en dus is hul besluit nie verteenwoordigend van die hele sterrekundegemeenskap nie. ook marc w. buie, destyds van die lowell-sterrewag, het daarteen beswaar gemaak. ander, soos mike brown, die sterrekundige wat eris ontdek het, steun die iau se besluit. brown het ges\u00ea dit moes eindelik gebeur. \"die wetenskap korrigeer homself op die ou end, selfs wanneer sterk emosies betrokke is.\"die publiek se reaksie was uiteenlopend. baie aanvaar die klassifikasie, terwyl petisies steeds opgestel word om die iau te probeer oorreed om die besluit te herroep. die huis van verteenwoordigers van nieu-mexiko het \u2019n resolusie ter ere van clyde tombaugh, die ontdekker, wat lank in di\u00e9 deelstaat gewoon het, aanvaar wat verklaar dat pluto altyd as \u2019n planeet beskou sal word terwyl dit in di\u00e9 deelstaat se naglug is en dat 13 maart 2007 die dag van pluto die planeet is. die senaat van illinois het in 2009 \u2019n soortgelyke resolusie aanvaar; tombaugh is in illinois gebore. volgens die resolusie is pluto \"onregverdig tot \u2019n dwergplaneet gedegradeer\".in 2006 het die american dialect society \"plutoed\" as sy woord van die jaar aanvaar. om te \"pluto\" is \"om iemand of iets te degradeer of devalueer\".\n\n\n== wentelbaan en rotasie ==\n\npluto se wentelperiode is 248 aardjare. sy wenteleienskappe verskil taamlik van die ander planete s\u2019n \u2013 hulle volg feitlik sirkelvormige wentelbane om die son op \u2019n plat vlak wat die sonnebaan genoem word. pluto se wentelbaan, daarenteen, l\u00ea meer as 17\u00b0 skuins met betrekking tot die sonnebaan en is eksentries (ellipties). hierdie eksentrisiteit lei daartoe dat \u2019n klein deel van pluto se wentelbaan binne di\u00e9 van neptunus l\u00ea. die pluto-charon-stelsel se massamiddelpunt het op 5 september 1989 sy perihelium (naaste afstand aan die son) bereik en was tussen 7 februarie 1979 en 11 februarie 1999 die laaste keer nader aan die son as neptunus.op lang termyn is pluto se wentelbaan chaoties. hoewel rekenaarsimulasies gebruik kan word om sy wentelbaan vir die volgende en die afgelope paar miljoen jaar te voorspel, word voorspellings n\u00e1 meer as 10-20 miljoen jaar spekulatief: pluto is sensitief vir onmeetbaar klein details van die sonnestelsel; dit is faktore wat moeilik is om te voorspel en wat eindelik sy wentelbaan sal verander.\n\n\n=== verhouding met neptunus ===\nal lyk dit of pluto se wentelbaan di\u00e9 van neptunus kruis as \u2019n mens dit van bo af sien, l\u00ea die twee voorwerpe so dat hulle nooit sal bots of selfs naby mekaar sal kom nie. daar is verskeie redes hiervoor.\ndie eenvoudigste rede is dat die twee wentelbane mekaar nie werklik kruis nie. wanneer pluto die naaste aan die son is, en dus die naaste aan neptunus se wentelbaan soos van bo af gesien, is dit ook die verste bo neptunus se pad. pluto se wentelbaan loop sowat 8 astronomiese eenhede (ae) bo di\u00e9 van neptunus verby.dit alleen is nie genoeg om \u2019n botsing te voorkom nie, want steurings wat deur die planete (veral neptunus) veroorsaak word, kan pluto se wentelbaan (soos sy wentelpresessie) oor miljoene jare verander. daar is egter ook ander faktore by betrokke. die belangrikste hiervan is dat pluto in \u2019n baanresonansie van 2:3 met neptunus is: vir elke twee omwentelings van pluto om die son, voltooi neptunus drie. die twee voorwerpe keer dan terug na hul aanvanklike posisies en die siklus begin van voor af \u2013 elke siklus duur sowat 500 jaar. hierdie patroon is sodanig dat die eerste keer wat pluto, in \u2019n siklus van 500 jaar, naby perihelium is, neptunus meer as 50\u00b0 \"agter\" pluto is. teen pluto se tweede perihelium het neptunus nog een en \u2019n half omwentelings voltooi, en sal dit dus dieselfde afstand \"voor\" pluto wees. die naaste wat die twee voorwerpe aan mekaar kom, is 17 ae, wat verder is as pluto se minimum afstand van uranus af (11 ae).die resonansie van 2:3 is oor miljoene jare hoogs stabiel. dit voorkom dat hulle naby mekaar kom; die siklus verloop altyd dieselfde en keer dat die twee wentelbane mekaar kruis. al was pluto se wentelbaan dus nie eksentriek nie, sou die twee liggame steeds nooit gebots het nie.\n\n\n=== rotasie ===\npluto se rotasieperiode, dus die lengte van sy dag, is 6,39 dae op aarde. nes uranus, roteer pluto op sy \"kant\" op sy wentelvlak, met \u2019n aksiale helling van 120\u00b0. sy seisoene is dus ekstreem; met sy sonstilstande het \u2019n kwart van sy oppervlak aaneenlopende daglig, terwyl \u2019n ander kwart aaneenlopend in donkerte gehul is. daglig op pluto is swak en stem ooreen met skemerte op aarde; nasa het \u2019n \"plutotydrekenaar\" aanlyn beskikbaar gestel waar gesien kan word wanneer die lig op aarde ooreenstem met helder daglig op pluto. \u2019n voorbeeld: op 13 julie 2015, by die ko\u00f6rdinate van die applied physics laboratory, waar new horizons gebou is, was plutotyd 20:38, vier minute n\u00e1 die sigbare sonsondergang om 20:34.\n\n\n=== kwasi-satelliet ===\nminstens een klein voorwerp, (15810) 1994 jr1, is \u2019n kwasi-satelliet van pluto; dit is in \u2019n spesifieke soort wentelbaanverhouding met die dwergplaneet. dit is al die afgelope 100 000 jaar \u2019n kwasi-satelliet en sal dit moontlik vir die volgende 250 000 jaar bly. daar kan ook ander liggame wees wat pluto se wentelbaan deel.\n\n\n== geologie ==\nvanwe\u00eb pluto se afstand van die aarde af is \u2019n diepte-ondersoek van die dwergplaneet van hier af moeilik. wanneer wetenskaplikes data van die tuig new horizons aflaai n\u00e1 sy verbyvlug van pluto op 14 julie 2015, sal dit meer inligting kan verskaf.\n\n\n=== oppervlak ===\npluto se oppervlak bestaan uit meer as 98% stikstofys, met spore van metaan en koolstofmonoksied. die deel van die dwergplaneet wat na sy maan charon gedraai is, bevat meer metaanys en die teenoorgestelde kant meer stikstof- en koolstofmonoksiedys. pluto se oppervlak wissel baie, en die kleur en helderheid verskil grootliks van plek tot plek. dit is een van die mees kontrasterende liggame in die sonnestelsel. kleure wissel van steenkoolswart tot donkeroranje en wit. sy kleur is baie soos di\u00e9 van io, met effens meer oranje, en baie minder rooi as mars.\u2019n eienskap wat uitstaan, is die ligte, hartvormige ligte gebied wat voorlopig \"tombaugh regio\" genoem word, na die ontdekker van pluto. die grootste deel daarvan l\u00ea in pluto se noordelike halfrond. daar word vermoed hierdie kraterlose gebied is minder as 100 miljoen jaar oud en moontlik nog besig om geologies te vorm. stroke in di\u00e9 gebied kon deur winde veroorsaak gewees het.\n\n\n=== interne struktuur ===\npluto se digtheid is 2,03\u00b10,06 g/cm3. omdat die verval van radio-aktiewe elemente die ys eindelik genoeg sou verhit om van die rots geskei te raak, verwag wetenskaplikes dat pluto se rotsagtige materiaal \u2019n digte kern vorm wat deur \u2019n mantel van waterys bedek word. die deursnee van die kern word op sowat 1 700 km geraam; dit is 70% van pluto se deursnee. dit is moontlik dat di\u00e9 verhitting steeds plaasvind en by die grens tussen die kern en die mantel \u2019n oseaanlaag van vloeibare water onder die oppervlak skep wat sowat 100 tot 180 km dik is.\n\n\n== massa en grootte ==\npluto se massa is 1,31\u00d71022 kg, minder as 0,24% van die aarde s'n, en sy deursnee is 2 370 km. sy oppervlakte is 1,665\u00d7107 km2, of feitlik dieselfde as di\u00e9 van rusland. sy oppervlakswaartekrag is 0,063g (in vergelyking met 1g vir die aarde).\ndie ontdekking van pluto se maan charon in 1978 het wetenskaplikes in staat gestel om die massa van die pluto-charon-stelsel te meet deur die toepassing van newton se formulering van kepler se derde wet. dansky waarnemings van pluto se verduistering deur charon kon hulle pluto se deursnee akkurater vasstel, terwyl die uitvinding van aanpassingsoptiek hulle toegelaat het om sy vorm beter vas te stel.\nmet \u2019n massa van minder as 0,2 maanmassas, is pluto se massa baie kleiner as di\u00e9 van ons sonnestelsel se rotsplanete en selfs di\u00e9 van sewe mane: ganimedes, titaan, callisto, io, die maan, europa en triton. die massa is baie kleiner as wat vermoed is voordat charon ontdek is.\npluto se deursnee is twee keer di\u00e9 van die dwergplaneet ceres, die grootste voorwerp in die astero\u00efdegordel. sy massa is kleiner as di\u00e9 van die dwergplaneet eris, \u2019n trans-neptunus-voorwerp wat in 2005 ontdek is, hoewel sy deursnee groter is (2 370 km teenoor eris se 2 326 km).die bepaling van pluto se grootte is bemoeilik deur sy atmosfeer en moontlike koolwaterstof-newels. in maart 2014 het lellouch, de bergh e.a. bevindings gepubliseer oor metaanmengselverhoudings in pluto as atmosfeer wat ooreenstem met \u2019n plutoniese deursnee van meer as 2 360 km, met 2 368 km as \u2019n \"beste raaiskoot\". op 13 julie 2015 is met foto's en ander inligting van new horizons vasgestel pluto het \u2019n deursnee van 2 370 km.\n\n\n== atmosfeer ==\npluto het \u2019n dun atmosfeer wat bestaan uit stikstof (n2), metaan (ch4) en koolstofmonoksied (co) wat in ewewig met hul ys op pluto se oppervlak is. die oppervlakdruk wissel van 0,65 tot 2,4 pa; dit is rofweg \u2019n miljoen tot 100 000 keer minder as die aarde se atmosferiese druk. die dwergplaneet se elliptiese wentelbaan het waarskynlik \u2019n groot invloed op sy atmosfeer: wanneer pluto weg van die son af beweeg, sal sy atmosfeer moontlik meer vries. wanneer pluto nader aan die son is, sal die temperatuur van sy soliede oppervlak toeneem en dit sal veroorsaak dat die ys sublimeer. nes sweet die liggaam afkoel terwyl dit van die vel af verdamp, sal hierdie sublimasie pluto se oppervlak afkoel.die teenwoordigheid van metaan, \u2019n kragtige kweekhuisgas, in pluto se atmosfeer skep \u2019n temperatuur-inversie (\u2019n toename van temperatuur in hoogte), met gemiddelde temperature van 36 k ho\u00ebr by 10 km bo die oppervlak. die laer atmosfeer bevat \u2019n ho\u00ebr konsentrasie metaan as die boonste atmosfeer.selfs al beweeg pluto weg van die son, was die atmosfeerdruk in 2002 (0,3 pa) ho\u00ebr as in 1988, omdat pluto se noordpool in 1987 vir die eerste keer in 120 jaar uit die skadu beweeg het; dit het veroorsaak dat ekstra stikstof van di\u00e9 poolgebied begin sublimeer het. dit sal dekades neem vir hierdie stikstof om uit die atmosfeer te kondenseer terwyl dit vries op pluto se nou voortdurend donker suidpool.\n\n\n== satelliete ==\nhoofartikel: pluto se natuurlike satellietepluto het vyf bekende natuurlike satelliete: charon, wat in 1978 eerste deur die sterrekundige james christy ge\u00efdentifiseer is; nix en hidra, wat albei in 2005 ontdek is; kerberos (2011); en styx (2012). die mane se wentelbane is sirkelvormig (eksentrisiteit < 0,006) en op dieselfde vlak as pluto se ewenaar (inklinasie < 1\u00b0), en dus met \u2019n helling van sowat 120\u00b0 relatief tot pluto se wentelbaan.\n\ndie plutoniese stelsel is baie kompak: die vyf bekende mane wentel in die binneste 3% van die streek waar prograde wentelings (in dieselfde rigting as die dwergplaneet) stabiel sal wees. charon is die naaste aan pluto; dit is groot genoeg om in hidrostatiese ewewig te wees en die stelsel se massamiddelpunt buite pluto te laat l\u00ea. net verder as charon is die kleiner mane, onderskeidelik styx, nix, kerberos en hidra.\ndie wentelperiodes van al die mane is in resonansie of naby-resonansie. wanneer apsidale presessie in ag geneem word, is die wentelperiodes van styx, nix en hidra in \u2019n verhouding van presies 18:22:33. daar is ook \u2019n nabyverhouding van 3:4:5:6 in die periodes van styx, nix, kerberos en hidra met di\u00e9 van charon.die pluto-charon-stelsel is een van net \u2019n paar stelsels in die sonnestelsel waarvan die massamiddelpunt buite die hoofliggaam l\u00ea; 617 patroclus is \u2019n kleiner voorbeeld en die son en jupiter die enigste groter een. dit en charon se grootte in verhouding met pluto s\u2019n het daartoe gelei dat sommige sterrekundiges dit as \u2019n dubbeldwergplaneet beskou. die stelsel is ook ongewoon in die sin dat die twee voorwerpe se rotasie met mekaar s\u2019n gesinchroniseer is (nes die aarde en die maan s'n); charon en pluto wys altyd dieselfde kant na mekaar. dit beteken ook die rotasieperiode van elk is gelyk aan die tyd wat dit die hele stelsel neem om om die massamiddelpunt te roteer.pluto se mane het vermoedelik gevorm n\u00e1 \u2019n botsing vroeg in die bestaan van die sonnestelsel tussen pluto en \u2019n liggaam van min of meer dieselfde grootte. die materiaal wat in die botsing uitgeskiet is, het saamgepak en die mane gevorm wat vandag om pluto voorkom. kerberos het egter \u2019n veel laer albedo as die ander mane en dit is moeilik om te verduidelik aan die hand van \u2019n groot botsing.\n\n\n== oorsprong ==\npluto se oorsprong en identiteit het sterrekundiges lank laat kopkrap. \u2019n vroe\u00eb hipotese was dat dit een van neptunus se mane is wat deur \u2019n ander maan, dalk triton, uit sy wentelbaan gestamp is. di\u00e9 idee is eindelik verwerp toe dinamiese studies van die twee planete se wentelbane gewys het dit is onmoontlik.\npluto se ware plek in die sonnestelsel het eers in 1992 duidelik geword toe nog klein ysvoorwerpe verder as neptunus ontdek is wat nie net met pluto ooreengestem het wat wentelbane betref nie, maar ook grootte en samestelling. hierdie trans-neptunus-streek is vermoedelik die bron van baie kortperiodekomete. sterrekundiges glo nou pluto is die grootste voorwerp in die kuiper-gordel, \u2019n stabiele gordel van voorwerpe tussen 30 en 50 ae van die son af. teen 2011 was opnames van die kuiper-gordel tot \u2019n magnitude van 21 feitlik voltooi \u2013 as daar enige ander voorwerpe so groot soos pluto is, sal dit verder as 100 ae van die son af wees. nes ander kuiper-gordelvoorwerpe (kgv's) deel pluto baie eienskappe met komete; die sonwind blaas byvoorbeeld pluto se atmosfeer geleidelik weg, soos met \u2019n komeet. sommige wetenskaplikes dink as pluto so na aan die son as die aarde was, sou dit \u2019n roei (stert) soos \u2019n komeet ontwikkel het. almal stem egter nie daarmee saam nie.hoewel pluto die groootste voorwerp in die kuiper-gordel is wat nog ontdek is, stem neptunus se maan triton (wat effens groter is) baie met hom ooreen wat geologie en atmosfeer betref. die maan is vermoedelik \u2019n kgv wat deur neptunus aangetrek is. eris is feitlik net so groot soos pluto (met \u2019n veel groter massa), maar is streng gesproke nie \u2019n kgv nie. dit word eerder beskou as lid van \u2019n aangrensende groep liggame in die verstrooide skyf.\ntalle kgv's is, nes pluto, in \u2019n baanresonansie van 2:3 met neptunus. kgv's met so \u2019n resonansie word \"plutino's\" genoem, na pluto.nes ander kgv's, is pluto vermoedelik \u2019n planetesimaal wat \u2019n afvalproduk is van die oorspronklike protoplanet\u00eare skyf om die son wat nie ten volle tot \u2019n planeet ontwikkel het nie. baie sterrekundiges glo pluto se huidige posisie is veroorsaak deur \u2019n skielike migrasie van neptunus vroeg in die sonnestelsel se vorming. terwyl neptunus weg van die son beweeg het, het dit die voorwerpe in die kuiper-gordel be\u00efnvloed; dit het triton in \u2019n wentelbaan aangetrek, ander in resonansie laat gaan en nog ander in chaotiese wentelbane gestamp. die voorwerpe in die verstrooide skyf, \u2019n dinamies onstabiele strook wat met die kuiper-gordel oorvleuel, is moontlik in hul huidige posisies geplaas deur wisselwerkings met neptunus se migrerende resonansies.\u2019n rekenaarsimulasie in 2004 deur alessandro morbidelli van die c\u00f4te d'azur-sterrewag in nice dui daarop dat neptunus se migrasie na die kuiper-gordel moontlik veroorsaak is deur die vorming van \u2019n resonansie van 1:2 tussen jupiter en saturnus. dit kon \u2019n swaartekragstuwing veroorsaak het wat beide uranus en neptunus na groter wentelbane gedryf het en hulle plekke laat omruil het; so is neptunus se afstand van die son af verdubbel. die daaropvolgende uitskiet van voorwerpe uit die proto-kuiper-gordel kan die groot bombardement van die rotsplanete deur astero\u00efdes verduidelik van 600 miljoen jaar n\u00e1 die vorming van die sonnestelsel, asook die ontstaan van die jupiter-trojane. dit is moontlik dat pluto \u2019n sirkelvormige wentelbaan sowat 33 ae van die son af kon gehad het voordat neptunus se migrasie hom versteur het. volgens die nice-model moes daar sowat duisend pluto-grootte-voorwerpe in die oorspronklike protoplanet\u00eare skyf gewees het, onder meer triton en eris.\n\n\n== waarneming en verkenning ==\n\n\n=== waarneming ===\npluto se skynbare magnitude is gemiddeld 15,1, en dit verhelder tot 13,65 met sy perihelium (hoe laer die magnitude, hoe helderder die voorwerp). \u2019n teleskoop is nodig om dit te sien; dit moet verkieslik \u2019n lensopening van sowat 30 cm h\u00ea. pluto lyk soos \u2019n ster deur selfs groot teleskope vanwe\u00eb sy skynbare deursnee van net 0,11\".\ndie vroegste kaarte van pluto, wat in die laat 1980's gemaak is, was helderheidskaarte wat geskep is met behulp van waarnemings van verduistering deur pluto se grootste maan, charon. waarnemings is gemaak van die verandering in die algehele gemiddelde helderheid van die pluto-charon-stelsel tydens die verduisterings. as \u2019n ligte deel van pluto verduister word, is daar byvoorbeeld \u2019n groter verandering in helderheid as wanneer \u2019n donker deel verduister word. rekenaars kan gebruik word om met behulp van baie sulke verduisterings \u2019n helderheidskaart te maak. met di\u00e9 metode kan ook tred gehou word met helderheidsveranderings oor \u2019n lang tyd.beter kaarte is gemaak van foto's wat deur die hubble-ruimteteleskoop geneem is. dit het \u2019n groter resolusie gehad en baie meer detail gewys, en daarmee kon veranderings oor groot dele waargeneem word, onder meer poolstreke en groot helder kolle. dit was die beste beelde van pluto tot met die verbyvlug van die ruimtetuig new horizons in julie 2015, want hubble se twee kameras wat vir die kaarte gebruik is, was nie meer in werking nie.\n\n\n=== verkenning ===\npluto hou groot uitdagings vir \u2019n waarnemingstuig in vanwe\u00eb sy klein massa en groot afstand van die aarde af. voyager 1 kon pluto besoek het, maar die tuig se beheerders het \u2019n nabye verbyvlug van saturnus se maan titaan verkies, en dit kon nie met \u2019n verbyvlug van pluto versoen word nie. voyager 2 het nooit \u2019n baan gevolg wat verby pluto loop nie.daar was geen ernstige poging om pluto met \u2019n ruimtetuig te verken voor die laaste dekade van die 20ste eeu nie. in augustus 1992 het die jpl-wetenskaplike robert staehle pluto se ontdekker, clyde tombaugh, gebel en sy toestemming gevra om die planeet te besoek. nasa het egter die pluto kuiper express-sending gekanselleer en stygende koste en vertragings as rede aangevoer.n\u00e1 \u2019n intense politieke stryd het \u2019n ander sending, wat new horizons gedoop is, in 2003 befondsing van die amerikaanse regering gekry. new horizons is op 19 januarie 2006 gelanseer. die projekleier, alan stern, het bevestig dat die tuig van die as van clyde tombaugh, wat in 1997 oorlede is, aan boord het.new horizons het laat in september 2006 sy eerste waarneming van pluto gedoen. foto's is op \u2019n afstand van sowat 4,2 miljard kilometer geneem. vroeg in 2007 het die tuig \u2019n kraghupstoot van jupiter se swaartekrag gekry.\ndie tuig het op 14 julie 2015 sy naaste punt aan pluto bereik \u2013 n\u00e1 \u2019n reis van 3 462 dae deur die sonnestelsel. wetenskaplike waarnemings van pluto het vyf maande voor di\u00e9 tyd begin en sal nog lank daarna voortduur. talle instrumente word gebruik om die geologie, vorm en samestelling van pluto en charon te bepaal, asook om pluto se atmosfeer te ontleed. new horizons het ook ho\u00ebresolusiefoto's van pluto en charon se oppervlakke geneem. data sal nog tot laat in 2016 van die tuig afgelaai word.\n\n\n== galery ==\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== verwysings ==\n\n\n== eksterne skakels ==\nnew horizons-webtuiste\npluto profile geargiveer 29 julie 2012 op wayback machine at nasa se \"solar system exploration\"-webtuiste\nnasa se \"pluto factsheet\"\nwebtuiste van die sterrewag wat pluto ontdek het\nteleskoopfoto's van die plutoniese stelsel van die aarde af geneem geargiveer 5 november 2012 op wayback machine\nkeck-infrarooibeeld van die pluto-stelsel\ngray, meghan (2009). \"pluto\". sixty symbols. brady haran vir die universiteit van nottingham.\npluto soos deur die jare gesien (nasa; gif-animasie; 15 julie 2015). wikimedia commons het meer media in die kategorie pluto.\n hierdie artikel is vertaal uit die engelse wikipedia"