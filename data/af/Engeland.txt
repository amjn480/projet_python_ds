"hierdie artikel handel oor die huidige land binne die verenigde koninkryk. vir die historiese koninkryk, sien koninkryk van engeland.engeland (engels: england) is die grootste en bevolkingsrykste van die vier nasies wat saam die verenigde koninkryk vorm. dit word in die noorde deur skotland en in die weste deur wallis begrens. die noordsee is oos, die ierse see noordwes en die keltiese see suidwes van engeland gele\u00eb. die noordsee in die ooste en die engelse kanaal in die suide skei engeland van die europese vasteland.\n\nengeland beslaan die sentrale en suidelike dele van die noord-atlantiese eiland groot-brittanje. meer as 100 kleiner eilande maak daarnaas deel uit van engeland, waaronder die scilly-eilande en die eiland wight.\nmenslike gemeenskappe het hulle al in die jongsteentydperk in die gebied gevestig wat tans as engeland bekend staan, maar dit was die angele, een van die germaanse stamme wat hulle in die 5de en 6de eeu op die eiland gevestig het, wat hul naam aan die land verleen het. in 927 is die verskillende klein koninkryke in 'n gemeenskaplike engelse ryk verenig.\nvanaf die groot ontdekkingstydperk in die 15de eeu het engeland beduidende kulturele, regtelike, ekonomiese en uiteindelik ook taalkundige invloed op ander w\u00earelddele uitgeoefen. die engelse regstelsel is net soos die anglikaanse kerk en die engelse taal in ander lande oorgeneem, terwyl die engelse parlement\u00eare regeringstelsel as voorbeeld vir staatkundige bedelings in ander lande gedien het. engeland was in die 18de eeu ook die bakermat van die nywerheidsomwenteling wat van hier na ander europese en uiteindelik ook oorsese lande uitgebrei het en van engeland die eerste nywerheidsland ter w\u00eareld gemaak het.\nleidende engelse nywerheidstede soos manchester, birmingham en liverpool het grondstowwe, wat uit alle hoeke van die w\u00eareld na engeland ingevoer is, tot goedere verwerk wat w\u00eareldwyd bemark is, terwyl londen as hoofstad en regeringsetel tot een van die w\u00eareld se voorste metropole en die politieke, ekonomiese en kulturele spilpunt van die britse ryk ontwikkel het. vandag beslaan die metropolitaanse gebied van groter londen groot dele van suidoos-engeland en speel steeds 'n eersterangse ekonomiese rol as die finansi\u00eble spilpunt van europa en as die sentrum van innovasie op 'n verskeidenheid terreine \u2013 veral popul\u00eare kultuur.\n\n\n== sport ==\nengeland het 'n ryk sporterfenis en baie sportsoorte wat w\u00eareldwyd beoefen word, het in die 19de-eeuse engeland ontstaan, waaronder sokker, krieket, rugby, rugbyliga, tennis, boks, pluimbal, muurbal, hokkie, snoeker, biljart, veerpyltjies, tafeltennis, rolbal, netbal, perdewedren, windhondrenne en jakkalsjag. die land het ook gehelp met die ontwikkeling van gholf, seil en formule eenrenne.\nsokker is die gewildste van hierdie sportsoorte in engeland. die engelse nasionale sokkerspan, met sy tuiste op wembley-stadion is, het in 1872 die eerste sokkerwedstryd ooit teen skotland gespeel. die wedstryd het in hamilton crescent, glasgow, die tuiste van die west of scotland cricket club, plaasgevind. engeland het as \"tuiste van sokker\" die fifa sokker-w\u00eareldbekertoernooi in 1966 aangebied en tydens die eindstryd wes-duitsland met 4\u20132 geklop. met 'n britse televisie gehoorpiek van 32,30 miljoen is die eindstryd die mees gesiene televisie-gebeurtenis ooit in die verenigde koninkryk. tydens die uefa europa-beker 2020 het engeland vir die eerste keer die eindstryd gehaal, maar hulle is deur itali\u00eb met 3\u20132 n\u00e1 strafskoppe verslaan. engeland se hoogste sokkerliga is die premier league, gevolg deur die football league championship.\ndaar word algemeen aanvaar dat krieket in die vroe\u00eb middeleeue as 'n wedstryd tussen die landbou- en metaalbewerkingsgemeenskappe van die weald ontstaan het. die engelse nasionale krieketspan is 'n samestelling van engelse en walliese krieketspelers en een van die toetskrieketlande en volle lidland van die internasionale krieketraad. een van di\u00e9 sport se oudste en gewildste wedywering is die as-reeks tussen engeland en australi\u00eb wat sedert 1882 gespeel word. engeland het al vyf krieketw\u00eareldbekertoernooie (in 1975, 1979, 1983, 1999 en 2019) aangebied, meer as enige ander land. engeland het die eindstryd tot dusver vier keer gehaal en die 2019-eindwedstryd teen nieu-seeland volgens aantal grenshoue in die beslissende superboulbeurt gewen en sodoende hul eerste titel ingepalm. n\u00e1 sokker in 1966 en rugby in 2003 is krieket in 2019 die derde w\u00eareldbekertrofee in een van engeland se gewildste sportsoorte wat die onderskeidelike nasionale span ingepalm het. engeland het in 2009 die t20i-w\u00eareldbeker aangebied en is ook tweemalige wenner van di\u00e9 toernooi (in 2010 teen australi\u00eb en in 2022 teen pakistan). daarbenewens is drie kampioentrofe\u00eb (in 2004, 2013 en 2017) in engeland aangebied. lord\u2019s in londen word dikwels home of cricket (\"tuiste van krieket\") genoem. saam met ierland en skotland sal engeland die t20i-w\u00eareldbeker 2030 aanbied.rugby het in die 19de eeu by die public school van rugby, warwickshire, ontstaan. die engelse nasionale rugbyspan ding in die sesnasies-toernooi met frankryk, ierland, itali\u00eb, skotland en wallis mee en neem gereeld aan die rugbyw\u00eareldbeker deel. engeland het die rugbyw\u00eareldbeker 2003 teen die gasheer australi\u00eb gewen. engeland was een van die gashere tydens die rugbyw\u00eareldbeker 1991 en die rugbyw\u00eareldbeker 1999 en hulle het ook die rugbyw\u00eareldbeker 2015 (saam met wallis) gehuisves. londen se twickenham is die grootste rugbystadion w\u00eareldwyd en tuisstadion van die engelse nasionale rugbyspan. dit word as 'n groot prestasie beskou om saam met die britse en ierse leeus na die suidelike halfrond te toer, waar hulle sowat al om die vier jaar teen die nieu-seelandse all blacks, die suid-afrikaanse springbokke of die australiese wallabies speel.gholf is gewild in engeland; deels te danke aan sy kulturele en geografiese bande met skotland, die tuiste van gholf. engelse gholfspelers wat die grand slam gewen het, sluit in: cyril walker, tony jacklin, nick faldo en justin rose vir mans en laura davies, alison nicholas en karen stupples vir vroue. die w\u00eareld se oudste gholftoernooi is die britse ope en word in sowel engeland as skotland gespeel. die tweejaarlikse gholftoernooi, die ryderbeker, is na die engelse sakeman samuel ryder genoem wat die geleentheid geborg en die trofee geskenk het. nick faldo is die suksesvolste ryderbeker-speler ooit wat die meeste punte (25) van enige speler van die europese of amerikaanse spanne behaal het.tennis het in die laat 19de eeu in birmingham ontwikkel en die wimbledon-kampioenskap is die oudste en gewildste tennistoernooi w\u00eareldwyd. wimbledon is 'n toernooi wat 'n belangrike plek in die britse kultuurkalender het. fred perry was die laaste engelsman wat die wimbledon-kampioenskap in 1936 gewen het. hy was die eerste speler wat al vier grand slam-enkelspeletjies gewen het en het die span van groot-brittanje tot vier davisbeker-oorwinnings gelei. engelse vroue wat wimbledon gewen het, sluit in: ann haydon jones in 1969 en virginia wade in 1977.\ndie britse grand prix van 1950 op die silverstone-renbaan was die eerste van die nuutgeskepte formule een w\u00eareldkampioenskap. sedertdien behoort engelse renjaers tot die suksesvolste in die formule een-geskiedenis, insluitende stirling moss, nigel mansell, damon hill, lewis hamilton en jenson button. van die mees tegnies gevorderde renmotors word in engeland vervaardig en baie van die hedendaagse wedrenmaatskappye kies engeland as hul basis van bedrywighede weens die ingenieurswese se kennis en organisasie. mclaren automotive, williams grand prix engineering, team lotus, honda, brawn gp, benetton, renault en red bull racing is, of was, almal in die suide van engeland gevestig.\nlonden het die olimpiese somerspele reeds drie keer aangebied (1908, 1948 en 2012). engeland ding in die statebondspele mee, wat elke vier jaar aangebied word, waarvan die interrykkampioenskappe 1911 in londen, die britse rykspele 1934 in londen, die statebondspele 2002 in manchester en die statebondspele 2022 in birmingham gehuisves is.\n\n\n== verwysings ==\n\n\n== bronnelys ==\nalgemeen(en)  \"england\". encyclop\u00e6dia britannica. besoek op 5 november 2022.\n\n\n== eksterne skakels ==\n wikiwoordeboek het 'n inskrywing vir engeland.\n(en)  toerisme-inligting oor engeland op wikivoyage"