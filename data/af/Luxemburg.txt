"hierdie artikel handel oor die land in europa. vir ander gelyknamige gebruike, sien gerus luxemburg (dubbelsinnig).luxemburg (luxemburgs: l\u00ebtzebuerg, [\u02c8l\u0259ts\u0259bu\u0259\u032f\u0255], ; duits: luxemburg, [\u02c8l\u028aksm\u0329b\u028a\u0281k], ; frans: luxembourg, [lyks\u0251\u0303bu\u0281], ), amptelik die groothertogdom luxemburg (luxemburgs: groussherzogtum l\u00ebtzebuerg, [\u02c8g\u0280\u0259\u028a\u032fs\u02cch\u025b\u03c7tso\u02d0ktu\u02d0m \u02c8l\u0259ts\u0259bu\u02d0\u0259\u032f\u0255]; duits: gro\u00dfherzogtum luxemburg, [\u02c8g\u0281o\u02d0s\u02cch\u025b\u0250\u032ftso\u02d0ktu\u02d0m \u02c8l\u028aksm\u0329\u02ccb\u028a\u0250\u032fk], ; frans: grand-duch\u00e9 de luxembourg, [\u0261\u0281\u0251\u0303 dy\u0283e d\u0259 lyks\u0251\u0303bu\u0281], ), is op een na die kleinste staat van die europese unie, met 'n oppervlakte van 2 586 km\u00b2 en 'n bevolking van 660 809 (2023). dit word begrens deur belgi\u00eb in die weste en noorde, frankryk in die suide en duitsland in die ooste, vervolgens is dit 'n landingeslote land.\n\ndie geskiedenis van luxemburg is onskeibaar verbonde met di\u00e9 van sy buurlande. vanwe\u00eb sy sentrale ligging in europa was die land van groot strategiese belang vir 'n verskeidenheid moondhede. die geskiedenis van versterkings en kastele, wat in luxemburg gebou is, strek terug tot in die antieke tydperk toe hier 'n romeinse fort ontstaan het. later, in die vroe\u00eb middeleeue, is 'n belangrike frankiese kasteel hier gebou, en tussen die 16de en 17de eeu was dit 'n vesting langs die spaanse pad, 'n europese roete van milit\u00eare en ekonomiese belang.\nluxemburg is in sy geskiedenis deur 'n verskeidenheid state en dinastie\u00eb geregeer, maar vorm sedert die 10de eeu 'n eie politieke entiteit, al was dit nie steeds onafhanklik of outonoom nie. vandag is luxemburg, 'n land van saggies golwende heuwellandskappe en bosse met matige winters en warm somers, 'n erflike konstitusionele monargie met 'n eenkamerparlement \u2013 en die laaste onafhanklike groothertogdom ter w\u00eareld.\ndanksy die politieke onafhanklikheid het die groothertogdom sy plaaslike dialek, luxemburgs of l\u00ebtzebuergesch, tot nasionale taal uitgebou. dit is nou verwant aan die moeselfrankiese dialekte wat oorkant die grens in duitsland gepraat word, terwyl duits ook die eerste vreemde taal en die medium van die mediabedryf is. frans dien as administratiewe taal.\ndie luxemburgse ekonomie word veral deur die bank-, assuransie- en staalbedryf oorheers. maar ook die plaaslike landbousektor en wynbedryf speel 'n belangrike rol. die moeselvallei, 'n vallei wat oor luxemburgse en duitse gebied strek, lewer witwyne van gehalte op. net soos in ander europese lande noord van die alpe is ook bier baie gewild. die inheemse bosse, mere en rivier lewer 'n verskeidenheid eersterangse produkte op, waaronder haasvleis (hasenpfeffer of haasbredie is een van die nasionale geregte van die land), ardenne-ham en forelle.\nluxemburg is 'n stigterslid van die europese unie en van die navo. in 1999 is die euro-geldeenheid ingevoer en in 2002 die eurobanknote en -muntstukke.\n\n\n== geskiedenis ==\n\n\n=== keltiese en romeinse tydperk ===\ndie vroegste nedersettings in die gebied van die huidige luxemburg is deur kelte gestig en dateer uit die 2de eeu v.c. sowat honderd jaar later het die romeine die streek binnegedring toe julius caesar met sy troepe tussen omstreeks 58 en 52 v.c. op 'n veroweringsveldtog in galli\u00eb en germani\u00eb was. dit het vervolgens deel van die romeinse ryk (imperium romanum) geword.\nin die 5de eeu, die tydperk van die volksverhuising, is die romeine deur germaanse franke teruggedring. rondtrekkende monnike het die bewoners in die gebied tot die christendom bekeer en kloosters opgerig. die beroemde klooster echternach is in 698 deur die angel-saksiese sendeling willibrord gestig.\n\n\n=== middeleeue ===\nkoning lotarius ii van lotaringe (omtrent 835-869) het die gebied van luxemburg as leen aan die abdy van sint maximinus van trier (duitsland) gegee. die owerstes van die klooster het luxemburg as leenhere in die 9de en 10de eeu geregeer. die burg wat tot beskerming van die streek opgerig is, het sy naam ook aan die omliggende gebied verleen. die vroegste dokument waarin die naam luxemburg verskyn dateer uit die jaar 963 toe graaf siegfried lucilinburhuc, die \"klein burg\" op die rotse van die huidige stad gekoop het.\nluxemburg was tot 1443 'n onafhanklike graafskap en later 'n hertogdom binne die verband van die heilige romeinse ryk. tydens die middeleeue het vier duitse keisers, vier boheemse en een hongaarse koning vanuit luxemburg gekom; die bekendstes was hendrik vii, hertog van luxemburg en keiser van die heilige romeinse ryk (1308\u20131313); johan die blinde, graaf van luxemburg en koning van boheme; karel iv, wenceslous ii en sigismond, keisers van die heilige romeinse ryk en konings van boheme. in sy bloeitydperk het die magsgebied van die huis luxemburg van duitsland tot by die russiese grens gestrek. keiser karel iv (1347\u20131378) het luxemburg in 1354 tot hertogdom verhef.\n\n\n=== vroe\u00eb moderne tyd ===\ntussen 1443 en 1815 is luxemburg deur buitelandse magte regeer: deur die boergondi\u00ebrs (1443 tot 1506), deur die spanjaarde (1506 tot 1684), deur die franse (1684 tot 1697), deur die oostenrykers (1714 tot 1795), en 'n tweede keer deur die franse (1795 tot 1814).\ndie kongres van wene (1815) het die onafhanklikheid aan luxemburg verleen as deelstaat van die duitse bond en in personele unie met die koning van nederland (tot by die jaar 1890, die begin van luxemburg se eie dinastie). eers met die verdrag van londen (1839) het die groothertogdom sy volle soewereiniteit verkry, wat egter nog twee keer \u2013 tydens die eerste en tweede w\u00eareldoorlog \u2013 geskend is. die land is in sy geskiedenis ook drie keer gedwing om gebiede aan frankryk, belgi\u00eb en duitsland af te staan.\n\n\n=== volledige onafhanklikheid ===\nin 1890 het die nederlandse koningshuis, die huis oranje-nassau, in sy manlike linie uitgesterf. volgens 'n privaatregtelike familieverdrag, wat tussen die prinse uit die huis nassau (die nassause erfvereniging) gesluit is, het die naaste manlike bloedverwante, die herto\u00eb van nassau-weilburg, aan die bewind gekom. sodoende is luxemburg vir die eerste keer in sy geskiedenis deur sy eie erflike dinastie, die huis nassau-weilburg, geregeer.\nn\u00e1 die afsterwe van die nederlandse koning willem iii in 1890 het luxemburg sy volle onafhanklikheid verwerf. die groothertogdom het egter ook n\u00e1 die stigting van die noord-duitse bond en die duitse ryk tot en met 1919 'n lidstaat van die duitse doeane-unie (deutscher zollverein) gebly.\n\n\n=== 20ste eeu ===\ngedurende die eerste w\u00eareldoorlog (1914\u20131918) is die luxemburgse neutraliteit deur duitse troepe geskend. die groothertogdom is beset en het as opmarsgebied teen frankryk gedien. die soewereiniteit en politieke meganismes van die groothertogdom is egter nie aangetas nie. die pro-duitse gesindheid van groothertogin marie adelheid tydens die oorlog het in 1918 aanleiding tot 'n staatskrisis gegee. liberale en sosialiste het 'n poging onderneem om die monargie af te skaf en die aansluiting by belgi\u00eb teweeg te bring, maar die luxemburgse parlement het in desember 1918 met 29 teen 11 stemme ten gunste van die onafhanklikheid van die groothertogdom gestem. marie adelheid het in die volgende jaar onder politieke druk geswig en ten gunste van haar suster charlotte bedank.\nin 1922 is die doeane-unie tussen belgi\u00eb en luxemburg gestig, terwyl die franse troepe die land in 1925 ontruim het.\nvandag is luxemburg 'n lidstaat van die europese unie wat ondanks die noue samewerking met sy bure sy politieke en kulturele onafhanklikheid handhaaf. die nasionale leuse is dan ook \"mir w\u00eblle bleiwe wat mir sinn\" (ons wil bly wat ons is).\n\n\n== politiek ==\ndie groothertogdom luxemburg is 'n konstitusionele monargie met 'n parlement\u00eare demokratiese stelsel. die groothertog is volgens die luxemburgse grondwet van 1868 die staatshoof. die parlement met een kamer (frans: chambre des d\u00e9put\u00e9s) is die wetgewende orgaan van luxemburg. nasionale verkiesings vind elke vyf jaar saam met die verkiesings vir die europese parlement plaas. luxemburgers, wat in die amptelike kiesersregister gelys is, is verplig om aan die verkiesings deel te neem.\ndie uitvoerende gesag l\u00ea by die groothertog en die regering. die destydse regering beklee sy amp sedert november 2023 en word gevorm deur die eerste minister luc frieden, wat ook die tradisionele titel staatsminister dra, twaalf ministers, 'n adjunkminister en 'n staatssekretaresse. die staatsraad met 27 lede dien as 'n raadgewende orgaan, en nege lede word respektiewelik deur die parlement, die groothertog en die staatsraad self benoem.\ndie belangrikste politieke partye in luxemburg is die chr\u00ebstlich-sozial vollekspartei (csv, christelik-sosiale volksparty), die l\u00ebtzebuergesch sozialistesch arbechterpartei (lsap, luxemburgse sosialistiese arbeidersparty), die demokratesch partei (dp, demokraties-liberale party), d\u00e9i gr\u00e9ng (groen party) en die aktiounskommittee fir demokratie an rentengerechtegkeet (protesbeweging).\nsedert 17 november 2023 fungeer luc frieden (csv) as eerste minister nadat 'n koalisieregering met dp gevorm is.\nin 'n referendum op 10 julie 2005 het die luxemburgers die voorgestelde europese grondwet met 56,52 persent van die uitgebragte stemme goedgekeur.\n\n\n== geografie ==\nluxemburg word soms die \"groen hart\" van europa genoem. julius caesar het in een van sy werke reeds die ondeurdringbare bosgebiede van die streek beskryf. die groothertogdom word deur twee groot natuurlandskappe oorheers \u2013 \u00f6sling en gutland.\ndie yl bevolkte \u00f6sling-plato in die noorde strek, met 'n gemiddelde hoogte van 450 meter bo seevlak, oor 'n oppervlakte van 828 km\u00b2 en maak deel uit van die ardenne-bergreeks. daarnaas strek ook uitlopers van die duitse eifelgebergte tot noord-luxemburg. ingebed in die \u00f6slinglandskap met sy beboste heuwels l\u00ea die riviervalleie van sauer (frans: s\u00fbre), wiltz, clerf (frans: clerve) en our. die hoogste bergpiek in luxemburg, die buurgplaatz met 559 meter, is in die \u00f6sling gele\u00eb.\ngutland in die suide (1 758 km\u00b2) is 'n dig bevolkte vlakte met bosgebiede, klein riviere, weivelde, akkerland en wingerde. die moeselrivier (frans: moselle, duits: mosel) vorm die grenslyn tussen luxemburg en duitsland. teen die kalkhellings van sy vallei is wingerde aangeplant.\ndie belangrikste riviere van luxemburg naas die moesel is sauer, our en uelzecht (frans: alzette).\n\n\n== flora en fauna ==\ngroot dele van luxemburg was oorspronklik met loofbosse bedek, veral beuke- en eikebome. die oorblyfsels van hierdie bosgebiede word tans veral in die \u00f6sling van noord-luxemburg aangetref. ander tipiese plantspesies sluit steekpalms en heidestruike in. gutland in die suide is die hoofstreek van intensiewe boerdery. in die suidooste van die groothertogdom word enkele mediterreense plantspesies soos byvoorbeeld lamiaceae aangetref.\ndie getal inheemse dierspesies is lankal verminder. die bosgebiede van luxemburg is de natuurlike habitat van sentraal-europese soogdierspesies soos vosse, rooi wild, wilde varke, europese dassies, eekhorinkies en boommarters. die belangrikste vo\u00eblspesies sluit reiers, ysvo\u00ebls, spegte en falconiformes soos jakkalsvo\u00ebls en valke in.\n\n\n== klimaat ==\nluxemburg het 'n gematigde wes-europese klimaat wat hoofsaaklik deur westerse atlantiese winde be\u00efnvloed word, met aangename, warm somers en matige winters. die gemiddelde jaarlikse temperatuur is 9 \u00b0c (0,8 \u00b0c in januarie en 17,5 \u00b0c in julie) en die gemiddelde jaarlikse re\u00ebnval 782,2 millimeter. weerstoestande in die noorde van die land, die \u00f6sling, word deur laer temperature en ho\u00ebr neerslae gekenmerk.\n\n\n== ekonomie ==\n\n\n=== struktuur ===\ndie ekonomiese struktuur van luxemburg, wat oorspronklik deur swaar nywerhede en landbou oorheers is, het sedert die vroe\u00eb 1970's ingrypend verander. in di\u00e9 dekade het dit steeds geblyk dat die belangrikheid van swaar nywerhede geleidelik sou afneem, en die luxemburgse regering het vanaf 1975 'n doelbewuste en konsekwente beleid van ekonomiese diversifisering gevolg waarvolgens nuwe nywerhede gevestig en die finansi\u00eble en assuransiesektor ontwikkel is.\nluxemburg beskik oor beperkte naturlike hulpbronne soos leisteen, kalk, sand en kieselsteen. 98 persent van luxemburg se energiebehoeftes \u2013 aardolie, aardgas, steenkool en elektrisiteit \u2013 moet ingevoer word. tans word pogings onderneem om die aandeel hernieubare energie te verhoog.\ndie luxemburgse regering bevorder sedert 1929 danksy 'n liberale wetgewing die vestiging van buitelandse beleggingmaatskappye en banke. vandag is die land een van die finansi\u00eble sentra van europa, en die voordelige belastingwetgewing lok groot en klein beleggers na die groothertogdom. ander belangrike sektore van die ekonomie is handel en vervoer, assuransiemaatskappye, media en radio- en televisiemaatskappye wat ook programme vir die buurlande uitsaai. die luxemburgse onderneming ses-global is die grootste satellietmaatskappy ter w\u00eareld. satelliet-tv-, -radio-, en -datatransponders word vir heel europa aangebied. die belangrikste uitvoergoedere is metale, masjiene, plastiek en industri\u00eble gom.\nn\u00e1 die globale finansi\u00eble krisis het die banksektor 'n konsentrasieproses ondergaan, terwyl honderde luxemburgse ondernemings in 2011 en 2012 bankrot gespeel het. intussen toon aandelefondse stewige groei. die regering se ekonomiese beleid fokus tans op nuwe snelgroeiende sektore soos logistiek, hernieubare energie, inligtingstegnologie, navorsing en biotegnologie.\n\n\n=== ekonomiese ontwikkeling ===\ndie regerings van luxemburg het al vroeg die noodsaaklikheid besef om deel van 'n groter ekonomiese gemeenskap te word. in 1842 het luxemburg by die duitse doeane-unie aangesluit. eers met die einde van die eerste w\u00eareldoorlog het die groothertogdom in sy buitelandse en ekonomiese beleid nader aan belgi\u00eb beweeg. die twee lande vorm sedert 1921 'n ekonomiese gemeenskap wat in 1958 deur nederland vergroot en tot die benelux-unie uitgebou is. in 1957 het luxemburg ook 'n lid van die europese ekonomiese gemeenskap geword, die historiese voorloper van die europese unie.\nmet die opbloei van die staalnywerheid aan die begin van die 20ste eeu het luxemburg een van die welvarendste europese nasies geword, en sy landbou, nywerhede en dienstesektor strewe steeds daarna om ten opsigte van modernisering en integrasie in die europese ekonomie die voortou te neem.\nvanaf 1969 het die luxemburgse regering massief in die arbed-staalaanlegte bel\u00ea, en reeds een jaar later het die luxemburgse staalproduksie 'n rekordsyfer van 5,5 miljoen ton bereik (wat gelykstaan aan 16 ton per inwoner of twintig keer so veel as byvoorbeeld in duitsland). staal het destyds twee derdes van luxemburg se uitvoerwaarde gelewer en 'n groot aantal werkgeleenthede geskep wat ook duisende buitelandse werknemers ingesluit het.\nn\u00e1 'n dekade met 'n gemiddelde jaarlikse groeikoers van die bruto binnelandse produk (bbp) van vyf persent het di\u00e9 groeikoers in 2008 verstadig tot 2,8 persent. in 2009 het die bbp selfs met 5,3 persent gekrimp. intussen het die luxemburgse ekonomie sy groeikoers hervat met 2,7 persent in 2010, 1,6 persent in 2011 en 0,3 persent in 2012.\ndie inflasiekoers het in 2012 2,7 persent beloop, die werkloosheidsyfer het in julie 2013 op 7 persent gestaan. luxemburg is een van die lande met die hoogste per capita-inkomste ter w\u00eareld \u2013 die bbp per capita het in 2012 \u20ac83 600 beloop. luxemburg se dinamiese ekonomie verskaf werk aan 156 800 pendelaars uit die buurlande wat daagliks na die groothertogdom stroom. die bruto minimum-loon of -salaris is in januarie 2007 op 1 570,28 \u20ac vasgestel.\n\n\n== demografie ==\nvolgens die sensus van 2001 was luxemburg se bevolking in daardie jaar 439 764. dit het tot 448 000 in 2003, 562 958 op 1 januarie 2015 en 660 809 in 2023 gegroei.\nnaas die inheemse moesel-frankiese l\u00ebtzebuergers (304 300) was daar in 2015 sowat 258 700 buitelanders (46 persent van die totale bevolking en die hoogste persentasie buitelanders in 'n lidstaat van die europese unie), veral portugese (92 100), franse (39 400), italianers (19 500), belge (18 800), duitsers (12 800), britte (6 000), nederlanders (4 000) en 29 600 burgers van ander lidstate van die europese unie (eu). 36 500 buitelanders was afkomstig uit lande buite die eu. meer as 150 000 pendelaars uit die buurlande (waarvan 67 500 franse, 35 000 belge en 31 500 duitsers) werk in luxemburg.in 2008 was 68,7 persent van die bevolking rooms-katoliek, naas 3,7 persent lidmate van protestantse en ander christelike kerke en 2,6 persent aanhangers van ander gelowe. 24,9 persent van die bevolking was ongebonde. die jaarlikse bevolkingsgroei het in 2013 sowat 2,4 persent beloop.\ndie stedelike bevolking in luxemburg het in 2003 92,5 persent beloop. die grootste stede naas luxemburg (stad) met 83 800 inwoners is esch-uelzecht (frans: esch-sur-alzette, 29 100 inwoners in 2007), d\u00e9ifferdeng (frans: differdange, duits: differdingen, 20 100 inwoners), diddeleng (frans: dudelange, duits: d\u00fcdelingen, 18 000 inwoners), p\u00e9it\u00e9ng (p\u00e9tange/petingen, 15 000 inwoners) en suessem (sanem/sassenheim, 14 100 inwoners). echternach is 'n bekende bedevaartsentrum en toeristebestemming.\n\n\n== taalbeleid ==\nweens die noue politieke en ekonomiese bande met belgi\u00eb is frans die taal van die administrasie en wetgewing, terwyl koerante merendeels in duits verskyn. die inheemse dialek en omgangstaal, luxemburgs of l\u00ebtzebuergesch, is 'n moesel-frankiese streektaal wat tot die middelduitse groep van dialekte behoort. net soos die switsers-duitse dialek in switserland het l\u00ebtzebuergesch sedert die tweede w\u00eareldoorlog al hoe meer gewild geraak en dien intussen selfs as derde amptelike taal.\nhoewel daar in 1946 pogings onderneem is om die spelling te hervorm, volg dit in die algemeen nog steeds meer of minder die re\u00ebls van die duitse taal. talle vreemde woorde word uit die franse taal oorgeneem. meertaligheid beteken in luxemburg dat net die situasie bepaal watter taal gebruik word: l\u00ebtzebuergesch is die omgangstaal wat ook in die parlement, op die radio en op die televisie gebruik word; duits is die taal van die meeste koerante; terwyl die onderwys op skool aanvanklik in duits en later in frans voorsien word.\n\n\n== verdediging ==\nvolgens die londense verdrag van 11 mei 1867 sou luxemburg 'n onbewapende neutraliteit handhaaf. vanwe\u00eb sy negatiewe ervarings gedurende die eerste en tweede w\u00eareldoorlog \u2013 ondanks die groothertogdom se ewige neutraliteit is dit in albei oorlo\u00eb deur duitse troepe beset \u2013 het die land sy beleid van neutraliteit in 1948 laat vaar. ingevolge 'n groothertoglike verordening van 30 november 1944 is hierdie besluit reeds gedurende die tweede w\u00eareldoorlog geneem en algemene diensplig ingevoer. hierdie maatre\u00ebl is in 1948 deur die luxemburgse parlement bekragtig.\ndiensplig is in 1967 weer afgeskaf. vrywilligers in die weermag geniet n\u00e1 hul milit\u00eare loopbaan besondere voorregte wat betref toegang tot die staatsdiens (byvoorbeeld polisiediens, posdiens, doeane of gevangenisdiens).\nluxemburg se huidige strydmag van vrywilligers met sowat 900 offisiere, onderoffisiere en soldate is volledig in navo ge\u00efntegreer en neem aan internasionale vredesendings deel. daar is planne om die luxemburgse weermag met 500 lede te vergroot.\n\n\n== verwysings ==\n\n\n== bronnelys ==\nalgemeen(en)  \"luxembourg\". encyclop\u00e6dia britannica. besoek op 18 november 2023.\n(en)  \"luxembourg\". central intelligence agency. besoek op 18 november 2023.\n\n\n== eksterne skakels ==\n wikiwoordeboek het 'n inskrywing vir luxemburg.\n(en)  toerisme-inligting oor luxemburg op wikivoyage\n(de)  (en)  (fr)  (lu)  amptelike webwerf"