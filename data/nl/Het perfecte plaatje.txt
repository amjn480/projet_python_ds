Het perfecte plaatje is een Nederlands televisieprogramma dat wordt uitgezonden door RTL 4. Het wordt sinds 2016 jaarlijks uitgezonden in de maanden oktober t/m december. De kandidaten voor dit programma worden meestal in de zomer bekendgemaakt. In deze periode worden ook de opnames gemaakt. In 2022 en 2023 wordt in de zomer een extra seizoen uitgezonden onder de titel Het perfecte plaatje op reis.
Vanaf 2023 zal het programma ook in België worden uitgezonden. Het zal daar worden uitgezonden op Play4 en worden gepresenteerd door Manu van Acker.


== Format ==
Onder leiding van presentator Tijl Beckand gaan de kandidaten, dit zijn verschillende bekende Nederlanders, de strijd met elkaar aan. In deze strijd gaat het om wie het beste kan fotograferen op professioneel niveau. Dit doen ze aan de hand van verschillende foto-opdrachten. Elke aflevering staan er twee verschillende specialisaties centraal waarmee de kandidaten aan de slag moeten, deze zijn gekoppeld aan een onderwerp. Er komen verschillende onderwerpen langs zoals naaktportret, de wilde natuur, onderwater etc.
Ze krijgen per specialisatie aparte regels mee waar zij zich aan moeten houden. Zo hebben ze een maximale tijd en krijgen ze van tevoren te horen welke camera ze mogen gebruiken voor de opdracht en welke hulpstukken (telelenzen, groothoeklenzen etc.) ze hierbij mogen gebruiken. Ook kunnen de kandidaten als regel krijgen of de foto geregisseerd mag worden, mag dit niet dan mogen de kandidaten de mensen die ze fotograferen niet sturen hoe ze bijvoorbeeld moeten gaan staan. 
Een vast onderdeel in elk seizoen en ook in de reisspecials is een naaktshoot. Dit is een fotoshoot waarbij de modellen ongekleed dienen te worden gefotografeerd.
De kandidaten krijgen na de foto's te hebben gemaakt tijd om één foto of een serie foto's uit te zoeken en eventueel te bewerken. Hiervoor krijgen ze de beschikking over een computer met een fotobewerkingsprogramma en een speciaal scherm met lichtkap, waarop ze de foto's goed kunnen zien. Zo kunnen ze de beste foto's kiezen en ook eventuele oneffenheden wegwerken. Bij de reisspecials krijgen ze hiervoor laptops met een fotobewerkingsprogramma. Deze foto's worden afgedrukt en vervolgens beoordeeld door de tweekoppige jury die bestaat uit William Rutten en Cynthia Boll. In de reisspecials wordt Cynthia Boll vervangen door buitenlandse fotografen die afkomstig zijn uit de landen waar deze worden opgenomen. Rutten kijkt vooral naar de originaliteit van de foto. Boll en in de reisspecials de buitenlandse fotograaf kijkt vooral of de foto een duidelijke boodschap heeft. De jury geeft de cijfers voor de foto's zonder te weten wie ze hebben gemaakt. De kandidaat met het laagste totaalcijfer van zijn foto's moet het programma verlaten. De eerste aflevering is een opwarmertje en daarom hoeft er na deze aflevering nooit een kandidaat weg.
In seizoen 8 was Cynthia Boll in aflevering 4 wegens omstandigheden niet bij de beoordeling van de tweede shoot. Tijl gaf daarom haar beoordelingen van deze shoot door aan de kandidaten.
De finale aflevering speelt zich af in het buitenland. In 2020 vond de finale in Nederland plaats vanwege de coronapandemie die dat jaar uitbrak. De finale werd toen op de Waddeneilanden opgenomen. De reisspecials spelen zich in z`n geheel af in het buitenland.
De winnaar mag uiteindelijk een fotoreportage maken voor het blad National Geographic of National Geographic Traveler.
Alle door kandidaten gemaakte foto's zijn terug te vinden op de site van het programma.
De kijkers thuis kunnen ook meedoen met het programma. In de periode dat het programma wordt uitgezonden, krijgen zij elke week een thuisopdracht die te maken heeft met het thema van de uitgezonden aflevering. De voor deze thuisopdracht gemaakte foto's dienen te worden ingestuurd via de site van het programma. De winnaar krijgt een cadeaubon van € 449,- waarmee foto-apparatuur kan worden gekocht bij Kamera Express.


== Publieksprijs ==
Sinds 2022 kunnen de kandidaten die afvallen kans maken op de Perfecte Plaatje Publieksprijs. Deze prijs wordt zowel bij de reguliere seizoenen als bij de reisspecials uitgereikt. Elke kandidaat die afvalt krijgt hiervoor een extra opdracht. Deze opdracht is te zien via de site van het programma. Ook de foto's die gemaakt zijn tijdens deze opdracht verschijnen op de site. De mensen thuis kunnen deze dan met een rapportcijfer beoordelen. Degene die aan het eind van het seizoen het hoogste rapportcijfer krijgt, wint de publieksprijs.


== Seizoensoverzicht ==


== Seizoenen ==


=== Seizoen 1 (2016) ===
De finale-aflevering vond plaats in Zuid-Afrika. Humberto Tan was de winnaar van dit eerste seizoen, hij won van de runner-up Kim Feenstra.


=== Seizoen 2 (2017) ===
De finale-aflevering vond dit keer plaats in Peru. Estelle Cruijff was de winnares van dit tweede seizoen, zij won van de runner- up Giel de Winter.


=== Seizoen 3 (2018) ===
Halverwege april 2018 werd duidelijk dat RTL aan een nieuw seizoen werkte. Eind mei 2018 werden de eerste deelnemers van het nieuwe seizoen bekendgemaakt door jurylid William Rutten. De finale-aflevering vond plaats in Costa Rica. Patty Brard was de winnares van dit derde seizoen, zij won van de runner-up Jim Bakkum.


=== Seizoen 4 (2019) ===
In het voorjaar van 2019 werd door RTL bekendgemaakt dat er plannen waren voor een nieuw seizoen. In mei 2019 werden de deelnemers van het nieuwe seizoen bekendgemaakt. Diezelfde maand begonnen de opnames. De finale-aflevering vond dit keer plaats in Oman. Jamie Westland was de winnaar van dit vierde seizoen, hij won van de runner-up Kees Tol.


=== Seizoen 5 (2020) ===
Tijdens het vijfde seizoen viel er naast de standaard eerste aflevering ook in de negende aflevering geen deelnemer af. De finale bestond dit seizoen uit twee afleveringen. Deze vonden, mede door de coronapandemie, plaats in Nederland op de Waddeneilanden. Bibi Breijman was de winnares van dit vijfde seizoen, zij won van de runner-up Stefano Keizers.


=== Seizoen 6 (2021) ===
Op 19 april 2021 werden de kandidaten bekendgemaakt voor het zesde seizoen. In aflevering 3 verliet John Heitinga vrijwillig het programma om hoofdtrainer te worden bij Jong Ajax. Het was de eerste keer dat een kandidaat die niet als laagste eindigde het programma verliet. In tegenstelling tot het jaar ervoor vond de finale, die ook dit jaar uit twee afleveringen bestaat, weer plaats in het buitenland. Deze vond plaats op Bonaire. Patrick Martens was de winnaar van dit zesde seizoen, hij won in de finale van Frits Sissing.


=== Seizoen 7 (2022) ===
Op 7 juli 2022 werden de kandidaten bekendgemaakt voor het zevende seizoen. De finale die ook dit jaar uit twee afleveringen bestaat, vond dit seizoen plaats in IJsland.


=== Seizoen 8 (2023) ===
Op 29 juni 2023 werden de kandidaten voor het achtste seizoen bekendgemaakt bij RTL Boulevard.Op 22 november 2023 werd het programma niet uitgezonden vanwege ingelaste Tweede Kamerverkiezingen als gevolg van de val van het Kabinet-Rutte IV.


== Het perfecte plaatje op reis ==


=== Het perfecte plaatje in Argentinië (2022) ===
In 2022 werd er een special van het programma gemaakt, met als titel Het perfecte plaatje in Argentinië. Dit seizoen ging van start op 1 juni 2022. Op 20 april 2022 werden de kandidaten voor dit extra seizoen bekendgemaakt. De jury bestond uit William Rutten en Gaby Herbstein.


=== Het perfecte plaatje in Zuid-Afrika (2023) ===
In 2023 wordt een tweede special van het programma gemaakt, met als titel Het perfecte plaatje in Zuid-Afrika. Op 25 januari 2023 werden de kandidaten bekendgemaakt. De jury bestaat uit William Rutten en Neo Ntsoma.


==== Commotie ====
Tijdens het tweede seizoen van Het perfecte plaatje op reis deed gravin Eloise van Oranje mee. Toen zij in de eerste aflevering in badpak verscheen zorgde journalist Jeroen Snel voor commotie door in een roddelprogramma uit te spreken dat die presentatie 'op de grens' lag van wat een lid van de koninklijke familie in zo'n situatie vermag. Als reactie hierop verschenen diverse bekende Nederlanders op sociale media in badpak om hun steun uit te spreken.Ook de eerste fotoshoot van de eerste aflevering van het achtste reguliere seizoen kreeg veel kritiek omdat de kandidaten bij deze shoot in een vakantiepark van alles kapotmaakten en omdat iemand hierbij binnenshuis een barbecue aanstak. Dit schoot bij veel kijkers in het verkeerde keelgat. Ze maakten zich zorgen over de eigenaars van het vakantiepark die alles weer moesten opruimen.


== Externe link ==
Officiële website