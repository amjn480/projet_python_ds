"die namibiese nasionale rugbyspan is die nasionale rugbyspan wat namibi\u00eb in internasionale wedstryde (toetswedstryde) verteenwoordig. rugby word in namibi\u00eb geadministreer deur die namibiese rugbyunie (nru) wat in 1990 gestig is. hulle dra die bynaam welwitschias, genoem na die welwitschia. namibi\u00eb word deur w\u00eareldrugby as \u2019n vlak twee-span erken. die namibiese rugbyspan is tans (oktober 2023) 21ste op w\u00eareldrugby se w\u00eareldranglys gelys. die span word as die naasbeste afrikaspan n\u00e1 die suid-afrikaanse springbokke beskou.\nrugby in namibi\u00eb dateer uit die suid-afrikaanse besetting van die destydse suidwes-afrika en word sedertdien sterk deur di\u00e9 suidelike buurland be\u00efnvloed. van 1954 af het die suidwes-afrikaanse keurspan deelgeneem aan die suid-afrikaanse curriebeker en sedert 1955 het hulle in die hoofstad windhoek ook nasionale spanne verwelkom, wat suid-afrika besoek het. in 1990 het hulle kort n\u00e1 die republiek van namibi\u00eb se onafhanklikwording in 1990 in hul eerste toetswedstryd gespeel. namibi\u00eb het tot dusver vir sewe van die tien rugbyw\u00eareldbekertoernooie gekwalifiseer, maar hulle is elke keer in die eerste rondte uitgeskakel. sedert 2000 neem namibi\u00eb ook aan die jaarlikse afrikabeker deel en is met nege titels ook di\u00e9 toernooi se rekordwenner.\n\n\n== beheerliggaam ==\ndie beheerliggaam vir rugby in namibi\u00eb is die namibiese rugbyunie (nru). die namibiese rugbyunie is in 1990 as opvolger van die plaaslike beheerliggaam suidwes-afrikaanse rugbyvoetbalunie gestig en het in dieselfde jaar \u2019n volle lid van die internasionale rugbyvoetbalraad (irr; nou w\u00eareldrugby) geword. daarbenewens het die namibiese rugbyunie in 1990 by die vier jaar vroe\u00ebr gestigte kontinentale beheerliggaam rugby afrika aangesluit. sedert augustus 2018 word rugby as een van namibi\u00eb se nasionale sportsoorte erken.die hoogste rugbyliga in namibi\u00eb is die rugbypremierliga (rpl) met agt spanne. sedertdien is die meeste spelers van die namibiese nasionale span uit di\u00e9 liga afkomstig, van die ander spelers is veral in suid-afrika en frankryk aktief.\nnaas die amptelike nasionale span roep die namibiese rugbyunie ook ander keurspanne byeen. nes ander rugbylande beskik namibi\u00eb oor \u2019n o/20-nasionale span wat aan die w\u00eareldrugby o/20-kampioenskap deelneem. kinders en jongmense word reeds op skool aan rugby bekend gestel en na gelang van hul belangstelling en talent begin hul met hul afrigting.\n\n\n== geskiedenis ==\n\n\n=== invoering en vestiging van rugby ===\nin die kolonie duits-suidwes-afrika was rugby heeltemal onbekend. n\u00e1 die duitse beskermingsmag se oorgawe in julie 1915 het die unie van suid-afrika beheer oorgeneem, van 1919 af as \u2019n volkebondmandaat. nog tydens die suidwes-afrika-veldtog het in 1916 in die hoofstad windhoek nege suid-afrikaners byeengekom om \u2019n plaaslike beheerliggaam te stig, die \u201cdamaraland rugbyvoetbalunie\u201d. in dieselfde jaar is die eerste klub gestig en die eerste bekende wedstryd gere\u00ebl, wat vanwe\u00eb die tekort aan rugbyballe met \u2019n sokkerbal gespeel moes word. die eerste bekende rugbyveld was gele\u00eb tussen die treinstasie en die kaiserstra\u00dfe (nou die independence avenue). die plaaslike beheerliggaam was ondergeskik aan die suid-afrikaanse rugbyraad, die huidige suid-afrikaanse rugbyunie se voorloper.in 1925, 1929 en 1951 het \u2019n deur die damaraland rugbyvoetbalunie saamgestelde span deur die eintlike suid-afrika getoer. in 1938 het die universiteit van kaapstad se ikeys die eerste suid-afrikaanse span geword wat na windhoek gereis het. in 1952 is die plaaslike beheerliggaam in suidwes-afrikaanse rugbyvoetbalunie (swarvu) hernoem en het in dieselfde jaar nog \u2019n toer na suid-afrika gere\u00ebl. destyds was daar in die hele suidwes-afrika geen egte rugbyveld met \u2019n grasperk nie. dit het in 1954 verander, toe windhoek se stadsraad \u2019n ooreenstemmende area beskikbaar gestel het. ook in 1954 het swarvu se keurspan aan die suid-afrikaanse curriebekertoernooi begin deelneem. hierdie integrasie in die nasionale speelprogram het daartoe gelei dat suidwes-afrika nou ook vir buitelandse spanne as \u2019n opponent interessant geword het. die eerste \u201ctoetswedstryd\u201d is op 5 julie 1955 gespeel, toe die britse leeus tydens hul 1955-toer na suid-afrika vir 24 wedstryde ook windhoek besoek het. die vier britse tuislande se keurspan het voor \u2019n gehoor van sowat 5 000 met 9\u20130 gese\u00ebvier. daarna het gereelde toere nie net deur die leeus plaasgevind nie, maar ook deur australi\u00eb, frankryk, nieu-seeland en rhodesi\u00eb. die noemenswaardigste uitslae was twee gelykopwedstryde: \u2019n 14\u201314 teen die australi\u00ebrs op 27 julie 1961 en \u2019n 13\u201313 teen die franse op 7 junie 1975.\n\n\n=== apartheidstydperk ===\nn\u00e1 suid-afrika se republiekwording in 1961 het dit die destydse suidwes-afrika as \u2019n integrale deel van sy staatsgebied begin beskou. vervolgens het die verenigde nasies suid-afrika van sy mandaat ontneem, wat die regering egter ge\u00efgnoreer het. met die de facto-anneksasie is die rassistiese apartheidswette, waarvolgens die suid-afrikaanse bevolkingsgroepe in \u201cblanke\u201d en \u201cnieblanke\u201d (onder die wetgewing gedefinieer as \u201cswart\u201d, \u201cbruin\u201d of \u201cindi\u00ebrs\u201d) geskei is, ook in suidwes-afrika ge\u00efmplementeer. daardeur is \u201cnieblankes\u201d van amper al die sport uitgesluit. \u2019n jaar vroe\u00ebr het die volksbevrydingsle\u00ebr van namibi\u00eb, \u2019n gewapende tak van die swapo, die namibiese onafhanklikheidsoorlog begin. suidwes-afrikaanse rebelle het die boikot van die apartheidsregime verwelkom en protesbewegings in ander lande ondersteun. die ondertekening van die gleneagles-ooreenkoms deur 33 lidlande van die britse statebond op 15 junie 1977 het suid-afrika se sportiewe isolasie verder verskerp. as gevolg van die ooreenkoms is die land ten einde van stappe teen die apartheidspolitiek stelselmatig van die britse statebond se sportw\u00eareld ge\u00efsoleer. in die ooreenkoms is ook voorsiening gemaak vir sanksies teen lidlande wat die ooreenkoms sou oortree, en instellings wat bewysbaar die suid-afrikaanse rasseskeiding ondersteun het, is uit al die internasionale sport uitgesluit.aangesien namibi\u00eb destyds as \u2019t ware as vyfde suid-afrikaanse provinsie bestuur is, is die plaaslike rugby ook geraak. van 1977 af het suidwes-afrika geen internasionale span meer gehuisves nie. die swarvu kon net twee keurspanne na suid-amerikaanse lande stuur. die eerste het in 1983 na chili en uruguay gegaan (\u2019n nederlaag en oorwinning elk), die tweede in 1988 na chili en paraguay (twee oorwinnings). destyds het suidwes-afrika in die curriebeker oorwegend aan die tweede of derde afdeling deelgeneem. in 1987 het hulle met \u2019n 24\u201312-oorwinning teen wes-transvaal in die eindstryd die eerste afdeling gehaal. aan die einde van die daaropvolgende 1988-seisoen het suidwes-afrika na noord-transvaal en die westelike provinsie in die derde plek ge\u00ebindig, hul beste prestasie nog. n\u00e1 die einde van die 1989-seisoen, wat suidwes-afrika in die sesde plek afgesluit het, het die swarvu sy span uit die toernooi onttrek. hulle het die onsekerheid omtrent die komende namibiese onafhanklikheid aangevoer.\n\n\n=== n\u00e1 onafhanklikheidwording ===\nmet die inwerkingtreding van die grondwet het die republiek van namibi\u00eb op 21 maart 1990 \u2019n onafhanklike land geword. op dieselfde dag het die nuwe nasionale beheerliggaam namibiese rugbyunie (nru) die swarvu opgevolg en dadelik by die internasionale rugbyraad (irr; nou w\u00eareldrugby) aangesluit. ook op die onafhanklikheidsdag is in windhoek die eerste toetswedstryd aangebied, wat die namibi\u00ebrs teen zimbabwe met 33\u201318 gewen het. dit was egter te laat om aan die kwalifisering vir die rugbyw\u00eareldbeker 1991 deel te neem. die beheerliggaam het egter daarin geslaag om \u2019n aantal noemenswaardige opponente na namibi\u00eb te nooi, aangesien die span, wat in die seisoen tevore aan die suid-afrikaanse kampioenskap deelgeneem het, nog grootliks bestaan het. in junie 1990 het wallis namibi\u00eb besoek en twee naelskraapse oorwinnings aangeteken. die namibi\u00ebrs se eerste wegwedstryd in mei 1991 teen portugal het in \u2019n 34\u201312-oorwinning ge\u00ebindig. in junie 1991 het itali\u00eb in voorbereiding op die rugbyw\u00eareldbeker 1991 ook namibi\u00eb besoek, waarby die gasheer albei toetswedstryde kon wen. aangesien die italianers as baie sterker geag is, was dit \u2019n verrassende uitslag. die namibi\u00ebrs het \u2019n maand later \u2019n groter verrassing behaal, toe hulle ierland in twee toetswedstryde verslaan het.in junie 1993 het namibi\u00eb weer wallis verwelkom, maar n\u00e1 die uittrede van \u2019n aantal sleutelspelers uit die curriebekertydperk of hul oproep deur finansieel sterk engelse rugby league-spanne was die namibiese nasionale span vir europese spanne nie meer interessant genoeg nie of moes teen minder belangrike opponente speel. van julie 1993 af het die namibi\u00ebrs vir die eerste keer aan die rugbyw\u00eareldbekerkwalifisering deelgeneem. met maklike oorwinnings teen arabi\u00eb, kenia en zimbabwe het hulle die eerste rondte in nairobi in die eerste plek afgesluit. tydens die tweede rondte, wat in julie 1994 in casablanca aangebied is, het hulle zimbabwe weer verslaan, maar hulle het teen die ivoorkus naelskraap met 12\u201313 verloor en teen die gasheer marokko met 16\u201316 gelykop gespeel. hulle het in die tweede plek ge\u00ebindig en sodoende die rugbyw\u00eareldbeker 1995 misgeloop. in 1996 het hulle nie in \u2019n enkele toetswedstryd gespeel nie, in 1997 slegs in twee (waaronder \u2019n tuiswedstryd teen die deur afrika toerende tongaanse span).\nin april 1998 het namibi\u00eb in die derde rondte van die rugbyw\u00eareldbekerkwalifisering begin. op \u2019n 17\u201320-wegnederlaag teen tunisi\u00eb het \u2019n 32\u201326-tuisoorwinning teen zimbabwe gevolg. al die drie betrokke spanne het aan die einde \u2019n nederlaag en \u2019n oorwinning elk aangeteken, met zimbabwe in die eerste plek en namibi\u00eb in die tweede plek wat weens hul beter punteverskil die vierde rondte gehaal het, terwyl tunisi\u00eb uitgeskakel is. in september 1998 het namibi\u00eb met oorwinnings teen ivoorkus, marokko en zimbabwe in die marokkaanse hoofstad rabat vir die rugbyw\u00eareldbeker 1999 gekwalifiseer. dit het egter aanvanklik gelyk of hul deelname aan die rugbyw\u00eareldbekertoernooi in gedrang was, aangesien die namibiese regering se sportkommissie die nasionale span se deelname aan die opwarmingstoernooi in suid-afrika verbied en gedreig het om sy geskiktheid vir die rugbyw\u00eareldbekertoernooi te herroep. dit het gevolg op kritiek deur \u201cnieblanke\u201d rugbyklubs, waarvolgens die nru rassistiese neigings getoon het. n\u00e1 \u2019n versekering deur die beheerliggaam kon die nasionale span eindelik deelneem aan die rugbyw\u00eareldbeker 1999, wat deur die destydse vyfnasies aangebied is. hulle het egter teen fidji (met 18\u201367), frankryk (met 13\u201347) en kanada (met 11\u201372) swak verloor. die enigste troosprys tydens die toernooi was \u2019n vroe\u00eb drie teen frankryk, waardeur die wedstryd tot in die 27ste minuut gelykop was.\n\n\n=== in die nuwe millennium ===\nin 2000 het die namibi\u00ebrs aan die eerste afrikabekertoernooi deelgeneem. hulle het zimbabwe twee keer verslaan, maar ook twee keer teen die suid-afrikaanse amateurs swak verloor. die eerste rondte se suidelike groep het hulle in die tweede plek afgesluit en sodoende die eindstryd misgeloop. die afrikabeker 2001 het op \u2019n soortgelyke manier verloop: namibi\u00eb het albei wedstryde teen die suid-afrikaanse amateurs swak verloor, terwyl hulle teen zimbabwe \u2019n oorwinning aangeteken en \u2019n nederlaag gely het. hulle het in die suidelike groep weer in die tweede plek ge\u00ebindig. die afrikabeker 2002 het gelyktydig as rugbyw\u00eareldbekerkwalifisering gedien. die namibi\u00ebrs het in die suidelike groep \u2019n tuisoorwinning teen madagaskar en \u2019n wegoorwinning teen zimbabwe aangeteken, waardeur hulle met hul eerste plek die eindstryd teen tunisi\u00eb gehaal het. hulle het die tuiswedstryd in windhoek met 26\u201319 gewen, terwyl die wegwedstryd in tunis in \u2019n 17\u201324-nederlaag ge\u00ebinig het. die algehele telling was \u2019n 33\u201333-gelykop; aangesien hulle meer drie\u00eb gedruk het, het die namibi\u00ebrs hul eerste afrikatitel ingepalm en ook vir die rugbyw\u00eareldbeker 2003 gekwalifiseer.\u2019n deel van die afrikabeker 2003 het as voorbereiding op die rugbyw\u00eareldbekertoernooi gedien. die namibi\u00ebrs het in die eerste rondte botswana en kenia verslaan, waardeur hulle met hul eerste plek die halfeindrondte gehaal het. in die halfeindstryd het hulle uganda met 82\u201313 verneder. die afrikabeker is onderbreek deur die rugbyw\u00eareldbekertoernooi in australi\u00eb. soos verwag was namibi\u00eb in die eerste rondte sonder enige kans en het sy wedstryde teen argentini\u00eb (met 14\u201367), ierland (met 7\u201364), australi\u00eb (met 0\u2013142) en roemeni\u00eb (met 7\u201337) swak verloor. namibi\u00eb het in voorbereiding op die wedstryd teen roemeni\u00eb in die wedstryd teen die gasheer \u2019n aantal sleutelspelers laat rus, wat tot \u2019n nederlaag van historiese dimensies gelei het. terwyl namibi\u00eb die hoogste nederlaag van \u2019n span in die rugbyw\u00eareldbekergeskiedenis gely het, het die australi\u00ebrs nuwe rekords rakende punteverskil en gedrukte drie\u00eb behaal. rudie van vuuren, wat met die namibiese nasionale krieketspan aan die krieketw\u00eareldbeker 2003 in suid-afrika deelgeneem het, het die eerste sportlui geword wat in dieselfde jaar in twee verskillende sportkodes aan w\u00eareldbekertoernooie deelgeneem het.vier maande later het namibi\u00eb in februarie 2004 in die eindstryd van die afrikabeker gespeel, maar in casablanca teen marokko met 7\u201327 verloor. hulle kon nog in dieselfde jaar tydens die afrikabeker 2004 wraak neem. n\u00e1 oorwinnings teen zambi\u00eb en kenia in die eerste rondte het die namibi\u00ebrs in die halfeindstryd zimbabwe verslaan. in die eindstryd in windhoek het hulle weer teen marokko te staan gekom, met 39\u201322 gese\u00ebvier en hul tweede afrikatitel ingepalm. die afrikabeker 2005 het egter teleurstellend verloop. n\u00e1 twee oorwinnings teen ivoorkus en madagaskar in die eerste rondte het die namibi\u00ebrs die halfeindstryd teen marokko met 0\u201349 verloor. die afrikabeker 2006 het gelyktydig as rugbyw\u00eareldbekerkwalifisering gedien. in die eerste rondte het namibi\u00eb albei tuiswedstryde teen tunisi\u00eb en kenia gewen, maar in albei wegwedstryde teen di\u00e9 twee spanne nederlae gely. al die drie spanne was aan die einde van die toernooi gelyk op punte, maar namibi\u00eb het weens sy beter punteverskil die eerste plek bespreek en die halfeindrondte gehaal. n\u00e1 \u2019n 27\u20139-wegoorwinning teen marokko het hulle vir die derde agtereenvolgende keer vir \u2019n rugbyw\u00eareldbekertoernooi gekwalifiseer. in die eindstryd het hulle teen die suid-afrikaanse amateurs te staan gekom en met 27\u201329 naelskraap verloor.\n\n\n=== krisisse en sporadiese suksesse ===\ndie afrikabeker 2007 het teleurstellend verloop: die namibi\u00ebrs het zambi\u00eb verneder, maar hulle het teen uganda met 19\u201320 verloor en hulle is sodoende met hul tweede plek reeds in die eerste rondte uitgeskakel. tussen die twee wedstryde het hulle vir die eerste keer aan die nasiesbeker deelgeneem. tydens di\u00e9 toernooi, wat in boekarest aangebied is, het die namibi\u00ebrs al die drie wedstryde teen georgi\u00eb, die argentynse reserwespan en die gasheer roemeni\u00eb verloor, waarvolgens hulle in die laaste plek ge\u00ebindig het. voor die daaropvolgende rugbyw\u00eareldbeker 2007 in frankryk was namibi\u00eb onder al die deelnemende spanne die laagste geplaas op w\u00eareldrugby se ranglys en die span sou glo sonder enige kans in die eerste wedstryd teen ierland gewees het. hulle het egter daarin geslaag om twee drie\u00eb te druk en met 17\u201332 hul nouste nederlaag nog tydens \u2019n rugbyw\u00eareldbekertoernooi gely. daarna het hulle swak verloor teen frankryk (met 10\u201387) en argentini\u00eb (met 3\u201363). in die wedstryd teen georgi\u00eb, waar hulle volgens hul eie verwagtinge die beste kans op \u2019n oorwinning gehad het, is namibi\u00eb met 0\u201330 verslaan en sodoende weer sonder enige oorwinning uit die toernooi geskakel.\nn\u00e1 altesaam nege agtereenvolgende nederlae (tot op hede \u2019n negatiewe rekord) was namibi\u00eb tydens die afrikabeker 2008/09 weer suksesvol. in die eerste rondte het hulle sowel senegal as zimbabwe verslaan. die daaropvolgende uitklopfase was tweeledig. in die halfeindrondtewegwedstryd teen ivoorkus het hulle met 13\u201313 gelykop gespeel, terwyl namibi\u00eb tuis met 54\u201314 gese\u00ebvier het. in die eindstryd het hulle teen tunisi\u00eb te staan gekom, wat hulle weg met 18\u201313 geklop het. die terugwedstryd in windhoek het die namibi\u00ebrs met 22\u201310 gewen en sodoende hul derde afrikatitel ingepalm en vir die daaropvolgende rugbyw\u00eareldbekertoernooi gekwalifiseer. n\u00e1 drie jaar se afwesigheid is die nasionale span vir die nasiesbeker 2010 in boekarest genooi. die namibi\u00ebrs het in di\u00e9 toernooi se verrassing ontpop, nadat hulle die gasheer roemeni\u00eb met 21\u201317 en die titelverdediger, die skotse reserwes, met 23\u201320 geklop het. die toernooi het in die derde wedstryd teen georgi\u00eb neergekom, wat die namibi\u00ebrs met 21\u201316 gewen het. gemeet aan die betrokke spanne se sterkte is hierdie prestasie die belangrikste tot nou toe.hul titelverdediging tydens die nasiesbeker 2011 het misluk. namibi\u00eb het portugal verslaan, maar hulle het teen roemeni\u00eb verloor en ook teen georgi\u00eb \u2019n nederlaag gely, waarvolgens hulle in die vierde plek ge\u00ebindig het. soos verwag kon die namibi\u00ebrs tydens die rugbyw\u00eareldbeker 2011 in nieu-seeland nie presteer nie. hulle kon teen fidji vir \u2019n tyd lank goed treed hou, maar hulle het eindelik met 25\u201349 verloor. die wedstryd teen samoa het op \u2019n soortgelyke manier verloop en hulle is met 49\u201312 verslaan. in die wedstryde teen die buurland suid-afrika (met 0\u201387) en wallis (met 7\u201381) was hulle sonder enige kans. met hierdie uitslae was namibi\u00eb die laaste onder die 20 deelnemende spanne. troosprys was dat theuns kotz\u00e9 (wat slegs drie maande vroe\u00ebr debuteer het) namibi\u00eb se beste puntemaker tydens \u2019n rugbyw\u00eareldbekertoernooi geword het. buitendien is die spankaptein jacques burger deur die irr se rugby news service as een van di\u00e9 toernooi se vyf beste spelers aangewys: hy was \u201cheeltyd \u2019n helder skynende lig in sy span\u201d, aangesien hy ook met steeds groeiende punte vir die opponent voortgegaan het met duikslae en die bal in skrums verower het.aangesien die namibi\u00ebrs in 2010 en 2011 nie aan die afrikabeker deelgeneem het nie, is hulle na die tweede afdeling afgegradeer. tydens die 2012-toernooi het hulle in die malgassiese hoofstad antananarivo op die regstreekse opgradering gemik. hulle het in die halfeindstryd senegal naelskraap met 20\u201318 geklop, maar die eindstryd voor \u2019n gehoor van meer as 35 000 teen die gasheer madagaskar het nie na wense verloop nie. n\u00e1 afloop van die gewone spel was die telling \u2019n 43\u201343-gelykop, kort voor die ekstra tyd het namibi\u00eb met 54\u201350 voorgeloop. maar in die laaste minuut het die malgasse n\u00e1 \u2019n verdoelde drie met 57\u201354 gese\u00ebvier en die namibi\u00ebrs in die puntrykste wedstryd in hul geskiedenis van hul opgradering ontneem. tydens die afrikabeker 2013 het namibi\u00eb \u2019n nuwe probeerslag onderneem. hulle het die halfeindstryd teen senegal met 35\u201312 gewen, in die eindstryd tunisi\u00eb met 45\u201313 verslaan en sodoende n\u00e1 vier jaar weer die hoogste afdeling gehaal.\n\n\n=== wenreeks by afrikabekertoernooie ===\ndie afrikabeker 2014 se eerste afdeling is in antananarivo aangebied. die namibi\u00ebrs is in die eerste wedstryd deur kenia verslaan, maar hulle kon zimbabwe en madagaskar klop. drie spanne was aan die einde van die toernooi gelyk op punte, maar namibi\u00eb het die beter punteverskil gehad en sodoende vir die vierde keer die vastelandse toernooi beklink. met di\u00e9 prestasie het hulle vir hul vyfde rugbyw\u00eareldbekertoernooi gekwalifiseer. tydens die 2014 eindjaarrugbytoetsreeks het die namibi\u00ebrs europa vir vier wedstryde besoek, maar hulle kon net teen duitsland \u2019n oorwinning aanteken. met drie nederlae teen roemeni\u00eb, spanje en die argentynse reserwes het hulle die nasiesbeker 2015 in boekarest in die laaste plek afgesluit. tydens die afrikabeker 2015 het hulle tunisi\u00eb, kenia en zimbabwe oorheers, waarvolgens hulle met die vyfde vastelandse titel weggestap het.tot dusver was talle afrigtingsveranderings \u2019n bepalende kenmerk van die nasionale span, waarvolgens die span se langtermynontwikkeling gekniehalter is. in november 2014 het die nru die voormalige walliese nasionale speler phil davies aangestel. hy was eers as tegniese adviseer betrokke en het kort voor die rugbyw\u00eareldbeker 2015 in engeland as hoofafrigter oorgeneem. tydens di\u00e9 toernooi het die namibi\u00ebrs teen die latere w\u00eareldkampioen nieu-seeland (met 14\u201358), tonga (met 21\u201335), georgi\u00eb (met 16\u201317) en argentini\u00eb (met 19\u201364) verloor. die nederlaag teen die georgi\u00ebrs was hul destyds nouste ontkoming tydens \u2019n rugbyw\u00eareldbekertoernooi. hoewel hulle weer in die laaste plek ge\u00ebindig het, het die namibi\u00ebrs \u2019n defensiewe bonuspunt behaal (vir \u2019n nederlaag met minder as sewe punte).tydens die nasiesbeker 2016 in boekarest het hulle \u2019n 8\u201320-nederlaag teen roemeni\u00eb gely, maar hulle kon spanje met 34\u201332 verslaan (hul eerste oorwinning teen di\u00e9 span nog). in die wedstryd om die derde plek het die namibi\u00ebrs die italiaanse reserwes met 38\u201326 verslaan. tydens die afrikabeker 2016 kon die namibi\u00ebrs hul titel suksesvol verdedig. hulle het daarin geslaag met \u2019n naelskraapse wegoorwinning teen uganda en twee maklike tuisoorwinnings teen kenia en zimbabwe. tydens die nasiesbeker 2017, wat vir die eerste keer in montevideo aangebied is, het die namibi\u00ebrs onderpresteer. hulle het teen spanje naelskraap verloor (met 13\u201315), die italiaanse reserwes verslaan en is hulle ook deur rusland geklop (met 31\u201310). tydens die afrikabeker 2017 het namibi\u00eb aan sy gunstelingstatus voldoen, toe hulle die ander deelnemende spanne tunisi\u00eb, senegal, zimbabwe en kenia deels verneder en die toernooi vir die sewende keer beklink het. die afrikabeker 2018, wat gelyktydig as rugbyw\u00eareldbekerkwalifisering gedien het, het vir die namibi\u00ebrs op \u2019n soortgelyke manier verloop. hulle het di\u00e9 toernooi met vyf oorwinnings teen uganda, tunisi\u00eb, marokko, zimbabwe en kenia, hul altesaam agtste vastelandse titel en hul sesde kwalifisering vir \u2019n rugbyw\u00eareldbekertoernooi afgesluit.\ndie nasiesbeker 2019 het vir die namibi\u00ebrs teleurstellend verloop. hulle het die gasheer uruguay naelskraap verslaan, maar teen rusland en die argentynse reserwes verloor, waarvolgens hulle in die laaste plek ge\u00ebindig het. tydens die daaropvolgende rugbyw\u00eareldbeker 2019 in japan het eugene jantjies die eerste namibiese speler nog geword wat vir die vierde keer aan \u2019n rugbyw\u00eareldbekertoernooi deelgeneem het. in die groepfase het sy span teen itali\u00eb (met 22\u201347), die latere w\u00eareldkampioen suid-afrika (met 3\u201357) en nieu-seeland (met 9\u201371) verloor. hulle het teen itali\u00eb daarin geslaag om drie drie\u00eb te druk. die vierde wedstryd teen kanada is nes twee ander wedstryde weens tifoon hagibis se verwoestinge afgelas en as \u2019n 0\u20130-gelykop geag.vanwe\u00eb die w\u00eareldwye covid-19-pandemie kon in 2020 geen wedstryd aangebied word nie. nadat davies bedank het, is hy in maart 2020 deur johan diergaardt as nuwe hoofafrigter opgevolg. hy sou di\u00e9 pos oorspronklik tot in 2023 beklee, maar hy het op 9 desember sy onmiddellike bedanking aangekondig. hy het aangevoer, dat die beheerliggaam nie aan sy verpligtinge uit die verdrag voldoen het nie en nie die spelers se welstand in ag geneem het nie. sedert junie 2021 dien die voormalige suid-afrikaanse hoofafrigter, allister coetzee, as nuwe namibiese hoofafrigter. onder hom het die namibi\u00ebrs, nadat hulle in 2019 nie aan die toernooi deelgeneem het nie en dit daarna twee keer vanwe\u00eb die w\u00eareldwye pandemie nie plaasgevind het nie, wel deelgeneem aan die afrikabeker 2021/22, wat by uitsteek oor twee jaar gestrek het. die eerste rondte, wat in julie 2021 in abidjan aangebied is, het met \u2019n verrassende nederlaag teen die gasheer ivoorkus afgeskop. danksy \u2019n maklike oorwinning teen madagaskar het die namibi\u00ebrs nogtans in die eerste plek ge\u00ebindig en die uitklopfase gehaal. om epidemiologiese redes is die uitklopfase in julie 2022 in die franse stede marseille en aix-en-provence beslis. in die kwarteindstryd het namibi\u00eb burkina faso maklik verslaan, in die halfeindstryd zimbabwe en in die eindstryd kenia. met hul negende vastelandse titel het die span vir die rugbyw\u00eareldbeker 2023 in frankryk gekwalifiseer, hul sewende rugbyw\u00eareldbekerdeelname. tydens die groepfase in frankryk het die namibi\u00ebrs deels swak nederlae teen itali\u00eb (met 8\u201352), nieu-seeland (met 3\u201371), frankryk (met 0\u201396) en uruguay (met 26\u201336) gely.\n\n\n== kleure, embleem en bynaam ==\nnamibi\u00eb speel tradisioneel in \u2019n donkerblou trui met wit en rooi kleuraksente, wit broeke en blou sokkies. hul alternatiewe trui is wit met blou kleuraksente, blou broeke en wit sokkies.\ndie namibiese nasionale span se huidige truiverskaffer is die nieu-seelandse sporttoerustingvervaardiger canterbury of new zealand en die truiborg is die namibiese brouery namibia breweries. die beheerliggaam se kenteken verskyn op die regterbors, die truiverskaffer se kenteken links en die borgkenteken in die middel.\ndie beheerliggaam namibiese rugbyunie se kenteken toon \u2019n visarend, namibi\u00eb se wapendier. die nasionale span se bynaam is welwitschias, ontleen aan die gelyknamige nasionale plant van namibi\u00eb.\n\n\n== tuisstadion ==\ndie namibiese nasionale span se tuisstadion is die hage geingob rugbystadion (tot in 2018 suidwesstadion genoem). dit is in die hoofstad windhoek gele\u00eb, na staatspresident hage geingob genoem en beskik oor \u2019n kapasiteit van 10 000. hier is amper al die tuiswedstryde aangebied.\n\n\n== toetswedstryde ==\nnamibi\u00eb het 97 van sy 169 toetswedstryde gewen, \u2019n wenrekord van 57,40%. namibi\u00eb se statistieke in toetswedstryde teen al die lande, in alfabetiese volgorde, is soos volg (korrek in oktober 2023):\n\n\n== rekords ==\n\n\n=== w\u00eareldbekerrekord ===\ndie namibiese nasionale span het tot dusver aan sewe rugbyw\u00eareldbekertoernooie deelgeneem. hulle was by elke rugbyw\u00eareldbekertoernooi die span in die laagste plek op w\u00eareldrugby se ranglys, het nie \u2019n wedstryd gewen nie en by elke toernooi in die laaste plek ge\u00ebindig. hulle het hul beste prestasie in 2015 gehaal, toe namibi\u00eb vir die eerste keer teen halftyd voorgeloop (met 6\u20130 teen georgi\u00eb) en amper \u2019n oorwinning aangeteken het (met die finale telling teen georgi\u00eb met 16\u201317). buitendien het die span vir die eerste keer \u2019n bonuspunt behaal en in die derde laagste plek ge\u00ebindig (voor uruguay en die verenigde state). tydens die 2023-toernooi het namibi\u00eb teen uruguay teen halftyd met 20\u201312 voorgeloop, maar met 26\u201336 verloor.\n\n\n=== afrikabeker ===\nnamibi\u00eb neem sedert 2000 aan die jaarlikse afrikabeker deel en is met nege titeloorwinnings rekordwenner.\n\ntiteloorwinnings (9): 2002, 2004, 2008/09, 2014, 2015, 2016, 2017, 2018, 2021/22\n\n\n=== nasiesbeker ===\nsedert 2007 het namibi\u00eb aan sewe nasiesbekertoernooie deelgeneem. tydens di\u00e9 toernooi ontmoet nasionale spanne van die tweede vlak en reserwespanne van die eerste vlak. tot dusver het namibi\u00eb een toernooi gewen.\n\ntiteloorwinnings (1): 2010\n\n\n=== ander toetswedstryde ===\nvanwe\u00eb sy laat onafhanklikheidwording het namibi\u00eb gedurende die amateurtydperk min toere volgens die ou tradisie onderneem, aangesien dit teen die jaar 2000 tot \u2019n einde gekom het. deesdae is toetswedstryde teen die spanne van die noordelike halfrond tweekeer per jaar moontlik. gedurende juniemaand se midjaarrugbytoetsreeks vertrek europese spanne na namibi\u00eb en gedurende novembermaand se eindjaarrugbytoetsreeks reis die namibi\u00ebrs na europa. in teenstelling met die meeste ander rugbylande speel namibi\u00eb nie vir enige trofee teen sy opponente nie.\n\n\n== spelers ==\n\n\n=== huidige span ===\ndie volgende spelers het die namibiese span gevorm tydens die rugbyw\u00eareldbeker 2023:\n\n\n=== bekende spelers ===\ntot dusver is nog geen namibiese speler in w\u00eareldrugby se heldesaal opgeneem nie. van die internasionaal bekendste en suksesvolste spelers is die langjarige kaptein jacques burger, asook eugene jantjies en theuns kotz\u00e9. daarbenewens is dit \u2019n algemene verskynsel dat in namibi\u00eb gebore spelers vir suid-afrika uitdraf. die bekendste voorbeeld is percy montgomery, wat in 2007 w\u00eareldkampioen geword het. daar is egter ook suid-afrikaners wat vir namibi\u00eb speel.\n\n\n=== spelerstatistieke ===\nvervolgens die belangrikste statistieke van namibi\u00eb se spelers. die spelers wat met * gekenmerk is, is nog aktief en kan hul statistieke verbeter.\n(korrek teen: oktober 2023)\n\n\n== afrigters ==\ndie volgende persone het al as hoofafrigters van die namibiese nasionale rugbyspan gedien:\n\n\n== sien ook ==\n\nnamibiese nasionale krieketspan\n\n\n== verwysings ==\n\n\n== verdere leesstof ==\n(en)  huw richards (2007). a game for hooligans: the history of rugby union. edinburg: mainstream publishing. isbn 978-1-84596-255-5.\n(en)  richard bath (1997). the complete book of rugby. seven oaks. isbn 1-86200-013-1.\n\n\n== eksterne skakels ==\n(en)  amptelike webwerf van die namibiese rugbyunie\n(en)  namibi\u00eb by w\u00eareldrugby\n(en)  the namibian rugby"