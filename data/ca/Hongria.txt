"hongria (hongar\u00e8s: magyarorsz\u00e1g ipa [\u02c8m\u0252\u025f\u0252\u027eo\u027esa\u02d0g]) \u00e9s una rep\u00fablica de l'europa central, basada en l'hist\u00f2ric regne d'hongria. limita al nord amb eslov\u00e0quia i ucra\u00efna, a l'est i al sud-est amb romania, al sud amb s\u00e8rbia i cro\u00e0cia, i a l'oest amb eslov\u00e8nia i \u00e0ustria.\n\n\n== hist\u00f2ria ==\n\nl'arribada de les tribus magiars sota el comandament del cabdill \u00e1rp\u00e1d des de les planes de l'eur\u00e0sia central (entre els urals i el volga) l'any 896 marca l'inici del primitiu estat hongar\u00e8s. pels volts de l'any 1000 el rei esteve es converteix al cristianisme. durant l'edat mitjana el regne d'hongria s'estendr\u00e0 al vessant sud dels carpats, a la plana del danubi, englobant el que avui s\u00f3n eslov\u00e0quia, transsilv\u00e0nia, vojvodina i eslav\u00f2nia.\nel terme regne d'hongria es fa servir per a referir-se a l'anteriorment citada duradora configuraci\u00f3 multi\u00e8tnica de territoris amb l'objecte de marcar una clara distinci\u00f3 amb el modern estat d'hongria, que \u00e9s significativament m\u00e9s petit i m\u00e9s homogeni \u00e8tnicament. abans i durant el segle xix, el terme hongar\u00e8s feia ja refer\u00e8ncia a qualsevol habitant d'aquest estat, independentment de la seva \u00e8tnia.\nels termes en llat\u00ed natio hungarica i hungarus es referien a tots els nobles del regne. la consci\u00e8ncia d'hungarus (lleialtat i patriotisme per sobre dels or\u00edgens \u00e8tnics) es va donar entre qualsevol habitant d'aquest estat, encara que d'acord amb el tripartitum d'esteve werb\u0151czy, natio hungarica o hungarus van ser nom\u00e9s els nobles privilegiats, subjectes de la santa corona, independentment del seu origen \u00e8tnic.\nels magiars tendeixen a emfasitzar la continu\u00eftat de l'estat hongar\u00e8s i consideren el regne d'hongria com una fase del seu desenvolupament hist\u00f2ric. la idea de continu\u00eftat es reflecteix en els s\u00edmbols nacionals i en les festivitats, aix\u00ed com en la commemoraci\u00f3 oficial del mil\u00b7lenni d'hist\u00f2ria l'any 2000. d'acord amb el seu punt de vista, el regne d'hongria va ser en principi un pa\u00eds del poble magiar, encara que sense negar la pres\u00e8ncia i import\u00e0ncia d'altres nacionalitats i molt menys discriminar-les de cap manera.\nel regne d'hongria va ser juntament amb el regne d'anglaterra, el regne de fran\u00e7a, el regne de pol\u00f2nia, el sacre imperi romanogerm\u00e0nic i els regnes hisp\u00e0nics, una de les pot\u00e8ncies europees durant la baixa edat mitjana i part de l'\u00e8poca moderna; molts d'aquests ja han desaparegut en l'actualitat com a r\u00e8gims mon\u00e0rquics.\n\n\n=== edat mitjana ===\nel regne d'hongria fou fundat el 1000 pel rei sant esteve, i tindr\u00e0 57 reis al llarg de m\u00e9s d'un mil\u00b7lenni d'exist\u00e8ncia; va resistir els atacs de tribus b\u00e0rbares d'orient, com els cumans i petxenegs, i foren expulsats pels reis salom\u00f3 d'hongria, g\u00e9za i d'hongria i sant ladislau i d'hongria. despr\u00e9s de la mort del rei croat el 1091, sant ladislau s'annexionar\u00e0 els territoris del regne de cro\u00e0cia a hongria, dissolent-los dins de les fronteres hongareses.\nel regne hongar\u00e8s s'enfrontar\u00e0 a l'imperi rom\u00e0 d'orient en diverses oportunitats, mantenint guerres com la del rei g\u00e9za ii d'hongria entre 1148 i 1155, on despr\u00e9s l'emperador manuel i comn\u00e8 aconseguir\u00e0 estendre la seva influ\u00e8ncia sota el regnat de b\u00e9la iii d'hongria, fill de g\u00e9za ii. posteriorment, la debilitaci\u00f3 romana d'orient davant dels turcs generar\u00e0 p\u00e8rdua d'inter\u00e8s a hongria i haur\u00e0 de concentrar-se en la seva pr\u00f2pia defensa contra els ex\u00e8rcits otomans.\nentre el 1217 i el 1221 va participar en la cinquena croada sota el rei andreu ii d'hongria, i el 1241 va patir la invasi\u00f3 dels mongols de batu khan, que van arrasar el territori hongar\u00e8s. aix\u00f2 for\u00e7ar\u00e0 el rei b\u00e9la iv a reconstruir l'estat i a crear una l\u00ednia de defensa de m\u00e9s de 100 castells al llarg del regne.\nel 1301 va morir andreu iii d'hongria, l'\u00faltim membre de la casa d'\u00e0rpad. despr\u00e9s d'un per\u00edode ca\u00f2tic de transici\u00f3, el 1307 va pujar al poder carles i robert d'hongria de la casa d'anjou-sic\u00edlia, besnet per l\u00ednia materna d'esteve v d'hongria. el nou monarca va restablir el debilitat poder reial i venc\u00e9 els cabdills nobles que cada vegada tenien m\u00e9s poder sobre hongria. despr\u00e9s del seu llarg regnat va ser succe\u00eft a la seva mort pel seu fill gran llu\u00eds i el 1342. en heretar el tron del seu oncle el rei polon\u00e8s, al final del seu regnat llu\u00eds i es va convertir tamb\u00e9 en rei de pol\u00f2nia.\ndes del regnat de llu\u00eds i el gran, els hongaresos van lluitar contra els turcs otomans que realitzaven incursions invasives a europa. posteriorment, el rei segimon d'hongria va arribar a ser sobir\u00e0 de pol\u00f2nia, boh\u00e8mia i del sacre imperi romanogerm\u00e0nic, i fou la figura m\u00e9s important a europa del seu temps, enfrontant-se novament als turcs.\n\n\n=== renaixement ===\nsota el regnat de mateu corv\u00ed (1458-1490), hongria va ser el primer regne a europa a adoptar el renaixement despr\u00e9s d'it\u00e0lia, rebent un impuls cultural i tecnol\u00f2gic superior al de qualsevol altra naci\u00f3 europea en el seu temps. per\u00f2 al voltant del 1526, despr\u00e9s de la derrota en la batalla de moh\u00e1cs, juntament amb la mort del rei llu\u00eds ii d'hongria, el regne va caure en oblit i l'ocupaci\u00f3 turca otomana va generar una constant situaci\u00f3 de guerres i defenses de ciutats i fortaleses en el pa\u00eds fins al 1541, en qu\u00e8 va caure la capital del regne, buda.\nel regne hongar\u00e8s es va dividir en tres parts: una controlada pels habsburg i el sacre imperi romanogerm\u00e0nic, una altra com el viladat de buda, dominada pels turcs, i una tercera independent, per\u00f2 vassalla dels otomans, coneguda com el principat de transsilv\u00e0nia. aquesta situaci\u00f3 continuar\u00e0 fins al 1686, quan els ex\u00e8rcits cristians aliats dels europeus van alliberar el regne de l'ocupaci\u00f3 turca i aviat el van reunificar sota la figura de l'emperador germ\u00e0nic com el seu rei.\n\n\n=== principat de transsilv\u00e0nia ===\ndespr\u00e9s de la derrota soferta a moh\u00e1cs el 1526, el comte joan szapolyai, voivodat de transsilv\u00e0nia, va ser coronat com a rei hongar\u00e8s, i al mateix temps el noble ferran i d'habsburg, germ\u00e0 de l'emperador germ\u00e0nic, tamb\u00e9 es va fer coronar monarca d'hongria. tots dos monarques van actuar com a antireis per un temps fins a la mort de szapolyai, quan ferran va prendre el poder i a partir d'aquell moment nom\u00e9s la casa d'habsburg ocuparia la corona del regne.\nla regi\u00f3 de transsilv\u00e0nia es va convertir amb el fill de szapolyai, joan segism\u00f3n szapolyai, en el principat independent de transsilv\u00e0nia, i a partir d'aquest seguir\u00e0 irradiant la cultura hongaresa enmig del caos politicoadministratiu. alguns pr\u00ednceps de transsilv\u00e0nia van dur a terme guerres independentistes contra els habsburg, amb l'objectiu de reunificar el regne d'hongria sota una figura hongaresa, per\u00f2 com a vassalls del sult\u00e0 turc. les guerres dels pr\u00ednceps esteve bocskai i gabriel bethlen van resultar en un frac\u00e0s i el regne va continuar pr\u00e0cticament dividit fins al 1686, quan els ex\u00e8rcits germ\u00e0nics de l'emperador leopold i d'habsburg van irrompre a hongria i van expulsar els turcs otomans. el principat de transsilv\u00e0nia va ser dissolt tal com havia estat creat dins del regne hongar\u00e8s, i la figura del pr\u00edncep va desapar\u00e8ixer.\nabans d'aquest proc\u00e9s, els dos \u00faltims pr\u00ednceps de transsilv\u00e0nia, emeric th\u00f6k\u00f6ly i francesc ii r\u00e1k\u00f3czi, van fer guerres independentistes per obtenir la independ\u00e8ncia del poder dels habsburg, per\u00f2 totes fracassaren, com les dels seus predecessors.\n\n\n=== hongria reunificada ===\nel regne va ser reunificat sota la figura del monarca germ\u00e0nic i aviat li va seguir un proc\u00e9s de reoccidentalitzaci\u00f3 i germanitzaci\u00f3 per l'emperador germ\u00e0nic i rei hongar\u00e8s. els seus descendents, la reina maria teresa i d'\u00e0ustria i el seu fill josep ii d'habsburg van intensificar aquest proc\u00e9s, mantenint molt a prop d'ells el regne i en moltes ocasions marginant els arist\u00f2crates hongaresos. despr\u00e9s de la dissoluci\u00f3 del sacre imperi romanogerm\u00e0nic per napole\u00f3 bonaparte, iniciat el segle xix, va sorgir l'imperi austr\u00edac amb l'emperador francesc i d'\u00e0ustria, que era al mateix temps tamb\u00e9 rei d'hongria i de boh\u00e8mia.\n\n\n=== edat moderna ===\n\nla desfeta hongaresa en la batalla de moh\u00e1cs davant les tropes otomanes (1526) comportar\u00e0 la pr\u00e0ctica desaparici\u00f3 del regne d'hongria, del qual sols restar\u00e0 una estreta franja de territori a la part occidental d'aquest i amb capital a p\u00f3zsony (pressburg, actualment bratislava). unit din\u00e0sticament a les possessions dels habsburg per aclamaci\u00f3 de la noblesa que havia aconseguit escapolir-se dels turcs, no ser\u00e0 fins al pas del segle xvii al xviii que es produeixi la reconquesta del territori perdut. tanmateix, el pa\u00eds ser\u00e0 redu\u00eft administrativament a prov\u00edncia austr\u00edaca i l'alemany declarat llengua oficial (1780).\n\n\n=== edat contempor\u00e0nia ===\nel 1848 es va dur a terme una protesta que va culminar en una revoluci\u00f3 hongaresa contra la monarquia austr\u00edaca. aquesta va fallar igual que les anteriors guerres d'independ\u00e8ncia, per\u00f2 lentament va obrir pas per a la formaci\u00f3 de l'imperi austrohongar\u00e8s, declarat el 1867, i fou francesc josep i el seu emperador.\nla revoluci\u00f3 de 1848 provocar\u00e0 la revolta d'hongria i la seva proclamaci\u00f3 d'independ\u00e8ncia sota el govern de lajos kossuth. els habsburg sufocaran la revolta l'any seg\u00fcent amb l'ajut de la r\u00fassia de nicolau i de r\u00fassia; s'inici\u00e0, llavors, un per\u00edode de repressi\u00f3 pol\u00edtica que sols s'atenuar\u00e0 a partir de 1860.\ndespr\u00e9s de la derrota austr\u00edaca en la batalla de sadowa (1866) el govern imperial acordar\u00e0 amb les personalitats hongareses m\u00e9s influents la restauraci\u00f3 de les institucions pr\u00f2pies; l'acord ser\u00e0 materialitzat el 1867: la monarquia ser\u00e0 dual en la mateixa persona, alhora emperador d'\u00e0ustria i rei d'hongria. fins al final de la primera guerra mundial, el govern estar\u00e0 en mans de la poderosa aristocr\u00e0cia terratinent, que endegar\u00e0 una campanya de magiaritzaci\u00f3 de les minories \u00e8tniques, mentre una florent burgesia impulsa la industrialitzaci\u00f3 del pa\u00eds. la nova capital, budapest, formada per la uni\u00f3 de les ciutats de buda, obuda i pest, septuplicar\u00e0 la seva poblaci\u00f3 en cinquanta anys i assolir\u00e0 un ambient absolutament cosmopolita.\na causa de la derrota en la gran guerra, esclat\u00e0 a budapest el novembre de 1918 una revolta que dur\u00e0 a la proclamaci\u00f3 de la rep\u00fablica, presidida pel comte mih\u00e1ly k\u00e1rolyi. el mar\u00e7 de 1919 els comunistes dirigits per b\u00e9la kun assumiran el poder de la rep\u00fablica sovi\u00e8tica hongaresa fins a ser derrotats per les forces contrarevolucion\u00e0ries ajudades per l'ex\u00e8rcit roman\u00e8s durant la guerra hongaroromanesa.pel tractat del trianon (1920) se sancion\u00e0 el pa\u00eds amb la p\u00e8rdua de dues terceres parts del seu territori, atorgant-se a romania, iugosl\u00e0via i txecoslov\u00e0quia, deixant aix\u00ed molts hongaresos com a minories als estats recentment formats. l'almirall mikl\u00f3s horthy intent\u00e0 reinstaurar la monarquia en la persona del derrocat carles i d'\u00e0ustria i iv d'hongria, per\u00f2 acab\u00e0 traint-lo i autoproclamant-se regent -sense rei- (1920-1944).\nl'afebliment econ\u00f2mic d'hongria despr\u00e9s de la primera guerra mundial va ser canalitzat i corregit pel regent horthy, que va conduir el regne en la segona guerra mundial al costat de les pot\u00e8ncies de l'eix. tot i que no era de postura pro nazi, horthy es va veure for\u00e7at a pactar la seva participaci\u00f3 en la guerra i posteriorment a acceptar l'ocupaci\u00f3 alemanya. el 1944 negoci\u00e0 unilateralment la pau amb els aliats i aleshores fou ocupada per les tropes alemanyes. horthy va ser detingut i traslladat a baviera, i el seu lloc fou ocupat per ferenc sz\u00e1lasi, dirigent del partit de la creu fletxada, declaradament pro nazi. el pa\u00eds pat\u00ed en pocs mesos la massiva deportaci\u00f3 i extermini de m\u00e9s de mig mili\u00f3 de jueus.\nun cop alliberat el pa\u00eds per les tropes russes, hi haur\u00e0 un breu per\u00edode democr\u00e0tic, per\u00f2 el 1947 s'instaurar\u00e0 a hongria un r\u00e8gim comunista sota el partit dels treballadors hongaresos. el pa\u00eds ingressar\u00e0 al comecon (1949) i al pacte de vars\u00f2via (1955). afavorida pels nous vents despr\u00e9s de la mort de stalin, el 1956 hi hagu\u00e9 una revolta popular encap\u00e7alada pel primer ministre reformista imre nagy, que fou cruentament sufocada per l'ex\u00e8rcit sovi\u00e8tic. nagy fou deportat a romania i afusellat dos anys despr\u00e9s, mentre el pa\u00eds era sotm\u00e8s al govern titella de j\u00e1nos k\u00e1d\u00e1r, que romangu\u00e9 en el poder fins a la seva dimissi\u00f3 el 1988. tanmateix, aquest havia impulsat progressivament l'economia de mercat i el multipartidisme, de manera que hongria seria el pa\u00eds m\u00e9s desenvolupat de l'europa de l'est.\namb el col\u00b7lapse de la uni\u00f3 sovi\u00e8tica el 1991, hongria recuper\u00e0 la democr\u00e0cia per simple reconversi\u00f3 dels dirigents comunistes. el 1999 ingress\u00e0 a l'otan, i el 2004 a la uni\u00f3 europea. tanmateix, l'economia totalment estatalitzada i la magnitud del deute extern han causat que el pa\u00eds no hagi estat adm\u00e8s a l'eurozona.\nel 4 d'agost de 2010 es va produir un accident mediambiental a la localitat d'ajka.el dia 1 de gener de 2012 la rep\u00fablica d'hongria (magyar k\u00f6zt\u00e1rsas\u00e1g) va canviar oficialment el seu nom a hongria (magyarorsz\u00e1g), un canvi emmarcat en la pol\u00e8mia reforma de la constituci\u00f3 aprovada l'any anterior.\n\n\n== subdivisions ==\nhongria \u00e9s una rep\u00fablica. el seu nom oficial \u00e9s magyarorsz\u00e1g. el pa\u00eds est\u00e0 dividit en megye o prov\u00edncies, ciutats aut\u00f2nomes i la capital.\n\n\n== geografia ==\n\n\n=== geografia f\u00edsica ===\nhongria es pot dividir en tres zones principals: el nord muntany\u00f3s (amb turons i muntanyes baixes prop de la frontera eslovena, la m\u00e9s elevada de les quals \u00e9s el k\u00e9kes, amb 1.014 m), la gran plana a l'est del danubi (l'alf\u00f6ld) i la part occidental, tamb\u00e9 plana amb alguns turons, on destaca el llac balaton i les muntanyes bakony.\nt\u00e9 tres grans rius, el danubi i els seus afluents tisza i dr\u00e1va, a m\u00e9s a m\u00e9s de llacs de diversa consideraci\u00f3, com el ja esmentat balaton i el fert\u0151 o neusiedler, a la frontera amb \u00e0ustria.\nla superf\u00edcie \u00e9s de 93.030 km\u00b2.\n\n\n=== geografia humana ===\na hongria, hi viuen poc m\u00e9s de deu milions d'habitants (10.006.835, estimaci\u00f3 del 2005), amb un creixement anual negatiu (-0,29% el 2003). la majoria dels hongaresos pertanyen a l'\u00e8tnia magiar (89,9%) que parlen hongar\u00e8s, tot i que tamb\u00e9 hi ha una poblaci\u00f3 important de gitanos i d'altres minories europees, com romanesos, alemanys, serbis o eslovacs. la capital n'\u00e9s budapest.\nl'\u00edndex d'alfabetitzaci\u00f3 \u00e9s for\u00e7a alt (99,4% el 2003). els hongaresos han desenvolupat una literatura de bona qualitat a nivell mundial, amb autors reconeguts com imre kert\u00e9sz, s\u00e1ndor pet\u0151fi o s\u00e1ndor m\u00e1rai.\nla capital del pa\u00eds \u00e9s budapest, i les ciutats principals s\u00f3n debrecen, miskolc, szeged, p\u00e9cs i gy\u0151r.\n\n\n==== ciutats ====\n\n\n== economia ==\n\nen 1995 el f\u00f2rint es va tornar convertible per a totes les transaccions comptables, i l'any seg\u00fcent, amb l'admissi\u00f3 a l'ocde, tamb\u00e9 per a totes les transaccions de capital. despr\u00e9s del refer\u00e8ndum d'adhesi\u00f3 d'hongria a la uni\u00f3 europea de 2003, es va produir la incorporaci\u00f3 en 1 de maig de 2004. per evitar la fallida durant la crisi financera global es va veure obligada a demanar un ajut de 20.000 milions d'euros al fons monetari internacional, la uni\u00f3 europea i el banc mundial, que es va acabar de tornar en 2016.\n\n\n== cultura ==\nla cultura hongaresa ha tingut una evoluci\u00f3 magistral al llarg dels segles, rebent influ\u00e8ncies turques, llatines, germ\u00e0niques, entre moltes d'altres. recentment, s'ha esbrinat que el seu idioma existeix gaireb\u00e9 invariable des de fa diversos milers d'anys, en haver-se descobert un gravat en magyar nyelv (idioma hongar\u00e8s antic).\nquant a l'arquitectura, a hongria es poden veure la m\u00e9s gran sinagoga d'europa (la gran sinagoga del carrer doh\u00e1ny), el bany medicinal europeu m\u00e9s gran (el bany medicinal sz\u00e9chenyi), una de les m\u00e9s grans bas\u00edliques d'europa (bas\u00edlica esztergom), aix\u00ed com la necr\u00f2poli cristiana m\u00e9s gran del m\u00f3n (a p\u00e9cs), a part de les que hi ha a it\u00e0lia. els estils arquitect\u00f2nics m\u00e9s importants d'hongria s\u00f3n l'arquitectura historicista i l'art nouveau, en l'\u00faltim va destacar l'arquitecte od\u00f3n lechner. un 50% de la poblaci\u00f3n es cat\u00f2lica, un 30% de calvinistes i un 20% de no religiosos o altres creences.\n\n\n== esports ==\n\nhongria destaca en l'esport col\u00b7lectiu del waterpolo, aix\u00ed com en el llan\u00e7ament de martell. tamb\u00e9 tenen molta tradici\u00f3 l'esgrima i la nataci\u00f3, per la qual hongria ha aconseguit molts \u00e8xits internacionals. les seves figures m\u00e0ximes en l'esport de tots els temps han estat els futbolistes ferenc pusk\u00e1s i ladislau kubala, que van realitzar unes reeixides carreres en el futbol espanyol. la millor participaci\u00f3 d'hongria als jocs ol\u00edmpics va ser el 1952, quan va obtenir el tercer lloc en el quadre de medalles.galeria\n\n\n== galeria ==\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== refer\u00e8ncies ==\n\n\n== vegeu tamb\u00e9 ==\naccident mediambiental d'ajka (2010).\nllista de peixos d'hongria.\nllista de pobles i ciutats d'hongria.\n\n\n== enlla\u00e7os externs ==\nguia de budapest (catal\u00e0).\nlloc web del parlament d'hongria (en hongar\u00e8s).\nlloc web del parlament d'hongria (en angl\u00e8s)."