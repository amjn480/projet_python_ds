"kasakstan (kasaks: \u049b\u0430\u0437\u0430\u049b\u0441\u0442\u0430\u043d, kazakstan, [q\u0251z\u0251q\u02c8st\u0251n], ; russies: \u043a\u0430\u0437\u0430\u0445\u0441\u0442\u0430\u043d, kazachstan), amptelik die republiek kasakstan (kasaks: \u049b\u0430\u0437\u0430\u049b\u0441\u0442\u0430\u043d \u0440\u0435\u0441\u043f\u0443\u0431\u043b\u0438\u043a\u0430\u0441\u044b, qazaqstan resp\u00fdbl\u0131kasy; russies: \u0440\u0435\u0441\u043f\u0443\u0431\u043b\u0438\u043a\u0430 \u043a\u0430\u0437\u0430\u0445\u0441\u0442\u0430\u043d, respublika kazakhstan), is \u2019n transkontinentale, maar landingeslote land in sentraal-asi\u00eb, met \u2019n klein deel wes van die oeral-rivier wat in oos-europa val. dit word in afrikaans ook kazakstan of kazachstan gespel. dit grens aan die russiese federasie, die volksrepubliek china, kirgisi\u00eb, oesbekistan, turkmenistan en die kaspiese see. die hoofstad is astana; tot in 1997 was dit almati (voorheen alma-ata genoem).\n\nkasakstan is die w\u00eareld se negende grootste staat en die grootste wat deur land omring is. sy oppervlakte van 2 724 900 km\u00b2 is groter as di\u00e9 van wes-europa. die gebied sluit in vlaktes, steppe, taiga, canyons, heuwels, deltas, sneeubedekte bergpieke en woestyne. sy bevolkingsdigtheid is minder as ses mense per vierkante kilometer.\ndie gebied is histories bewoon deur nomadiese stamme. dit het in die 13de eeu verander toe djengis khan die land beset het. teen die 16de eeu het die kasakke as \u2019n afsonderlike groep ontstaan. die russe het in die 18de eeu die kasakse steppe begin beset en teen die middel van die 19de eeu was die hele kasakstan deel van die russiese ryk. n\u00e1 die russiese rewolusie van 1917 en die daaropvolgende burgeroorlog is kasakstan verskeie kere herorganiseer voordat dit in 1936 die kazachstanse sosialistiese sowjetrepubliek geword het as deel van die sowjetunie.\nkasakstan was die laaste van die voormalige sowjetrepublieke wat hom onafhanklik verklaar het n\u00e1 die verbrokkeling van die sowjetunie in 1991; die huidige president, kasim-zjomart tokajef, is sedert 2019 die land se leier. vandat die land onafhanklik geword het, handhaaf dit \u2019n gebalanseerde buitelandse beleid en probeer dit sy ekonomie ontwikkel, veral sy koolwaterstofnywerheid.die land is etnies en kultureel uiteenlopend, deels vanwe\u00eb die gedwonge migrasie van ander volke na di\u00e9 republiek tydens die bewind van josef stalin. kasakstan het \u2019n bevolking van 16,6 miljoen wat uit 131 etnisiteite bestaan, onder andere kasakke (sowat 63%), russe, oekra\u00efners, duitsers, tartare en oeigoere.\ngodsdiensvryheid bestaan in kasakstan, maar die land het onlangs onder skoot gekom oor \u2019n gebrek daaraan. robert george, voorsitter van die amerikaanse kommissie vir internasionale godsdiensvryheid, het in 2013 ges\u00ea \"die streng toepassing van hoogs beperkende wette wat twee jaar gelede aanvaar is, het kasakstan se internasionale aansien skade berokken en daartoe gelei dat baie kasakse burgers se godsdiensvryheid aangetas is\". sowat 70% van die bevolking behoort tot die islam en 26% is christene. kasaks is die amptelike taal, terwyl russies gelyke status het in staats- en administratiewe liggame.\n\n\n== etimologie ==\ndie woord \"kasak\" word in kasakstan gewoonlik gebruik om na die etniese groep te verwys, ook die lede wat in die volksrepubliek china, rusland, turkye, oesbekistan en ander lande woon, terwyl die woord \"kasakstanner\" (kasaks: \u049b\u0430\u0437\u0430\u049b\u0441\u0442\u0430\u043d\u0434\u044b\u049b, kazakstandik; russies: \u043a\u0430\u0437\u0430\u0445\u0441\u0442\u0430\u043d\u0435\u0446, kazachstanets) geskep is vir die inwoners van die land, insluitende nie-kasakke. \"kasak\" of \"kazak\" kom van \u2019n ou turkse woord wat \"onafhanklik\" en \u2019n \"vrye gees\" beteken; dit verwys na die kasakke se kultuur as \u2019n nomadiese volk wat op perde rondgetrek het. die persiese agtervoegsel \"-stan\" beteken \"land\" of \"plek\", en kasakstan beteken dus \"land van die kasakke\".\n\n\n== geskiedenis ==\n\n\n=== kasakse khanaat ===\nkasakstan word al sedert die nuwe steentydperk bewoon; die streek se klimaat en terrein is die beste geskik vir nomades wat met diere rondtrek. argeolo\u00eb glo mense het perde die eerste keer hier in die uitgestrekte steppe mak gemaak.\nsentraal-asi\u00eb is oorspronklik bewoon deur indo-irani\u00ebrs. die bekendste van di\u00e9 groepe was die nomadiese skiti\u00ebrs. die turkse volk het op die laatste in die 5de eeu, moontlik vroe\u00ebr, die irani\u00ebrs se gebied begin betree en die oorheersende etniese groep van sentraal-asi\u00eb geword. terwyl die antieke stede taraz en hazrat-e turkestan lank gedien het as halfwegstasies aan die syroete wat die ooste en die weste verbind het, het ware politieke vereniging eers met die mongoolse inval in die vroe\u00eb 13de eeu begin. onder die mongole is administratiewe distrikte gestig, wat eindelik onder beheer gekom van die opkomende kasakse khanaat.\ngedurende di\u00e9 tydperk het die tradisionele nomadiese leefwyse en \u2019n veeteelt-gebaseerde ekonomie in die steppe voortgeduur. in die 15de eeu het \u2019n afsonderlike kasakse identiteit begin ontwikkel onder die turkse stamme \u2013 \u2019n proses wat aangehelp is met die ontstaan in die middel van die 16de eeu van die kasakse taal, kultuur en ekonomie.\ndie streek was egter al hoe meer die fokus van \u2019n stryd tussen die kasakke en die naburige persiessprekende volke in die suide. teen die 17de eeu het die kasakse khanaat gebuk gegaan onder onderlinge struwelinge, wat die bevolking verdeel het in die groot, die middel- en die klein horde (j\u00fcz). dit, tesame met politieke verdeeldheid en \u2019n afname in die belangrikheid van die landhandelsroetes tussen die ooste en die weste, het die khanaat verswak. die oesbeekse chiva-khanaat het di\u00e9 situasie uitgebuit en die mangisjlak-skiereiland geannekseer. die oesbeekse bewind oor die skiereiland het twee eeue geduur tot met die aankoms van die russe.\nin die 17de eeu het die kasakke geveg teen die oeirats, \u2019n federasie van wes-mongoolse stamme, insluitend die dzoengars. aan die begin van die 18de eeu het die kasakse khanaat sy hoogtepunt bereik. in di\u00e9 tyd (1723\u20131730) was die klein horde in \u2019n oorlog gewikkel met dzoengars nadat di\u00e9 die kasakse grondgebied binnegeval het. die dzoengars het die kasakke verslaan, hul weivelde oorgeneem, baie kasakke gevange geneem en hele clans uitgewis. onder die leierskap van aboel chair khan het die kasakke in 1726 en 1729 oorwinnings oor die dzoengars behaal. ook ablai khan het van die 1720's tot die 1750's belangrike oorlo\u00eb teen die dzoengars gevoer en daarvoor is hy as batir (held) van die volk verklaar. intussen het die wolga-kalmieke voortdurend strooptogte in die kasakse grondgebied uitgevoer. die kokand-khanaat het die swakheid van die kasakke n\u00e1 die oorlo\u00eb teen die dzoengars en kalmieke uitgebuit en die huidige suidoos-kasakstan, onder meer die voormalige hoofstad almati, in die eerste kwart van die 19de eeu beset.\n\n\n=== die russiese ryk ===\nin die 19de eeu het ook die russiese ryk begin uitbrei na sentraal-asi\u00eb en van 1813 tot 1907 met die britse ryk meegeding om heerskappy oor die gebied. teen di\u00e9 tyd het die tsaars geheers oor die grootste deel van wat vandag as kasakstan bekend is.\ndie russiese ryk het \u2019n administratiewe stelsel ingestel en kasernes en garnisoene opgerig in sy stryd teen die britse ryk. rusland het russies as taal in alle skole en regereingsinstellings afgedwing. dit het die kasakke in opstand laat kom en teen die 1860's het hulle hulle begin verset, hoofsaaklik oor die invloed wat die russiese besetting gehad het op die tradisionele nomadiese leefstyl en wat gelei het tot die uitwissing van \u2019n groot deel van die bevolking. in die laat 19de eeu het die kasakse nasionale beweging ontstaan om die russiese onderdrukking teen te staan en die kasakse taal en identiteit te beskerm.\nvan die 1890's af het al hoe groter groepe setlaars die huidige kasakstan gekoloniseer. die getal setlaars het verder toegeneem nadat \u2019n spoorlyn tussen orenburg en tasjkent in 1906 voltooi is. gedurende die 19de eeu het sowat 400 000 russe na kasakstan ge\u00efmmigreer, en in die eerste derde van die 20ste eeu \u2019n verdere miljoen slawi\u00ebrs, jode, duitsers en ander groepe.die mededinging om land en water wat tussen die kasakke en die immigrante ontstaan het, het in die laaste jare van die tsaars se bewind groot teenkanting teen die koloniale regering veroorsaak. in 1916 het die sentraal-asiatiese opstand plaasgevind; die kasakke het die russe en kosakke aangeval. die gevolg was \u2019n paar wrede aanvalle en bloedbaddens aan albei kante. intussen het albei kante ook die kommunistiese regering teengestaan tot laat in 1919.\n\n\n=== die sowjetunie ===\nhoewel daar \u2019n kort periode van outonomiteit was n\u00e1 die wanorde tydens die val van die russiese ryk, het die kasakke hulle eindelik onderwerp aan die sowjetregering. in 1920 het hulle die kazachstanse outonome sosialistiese sowjetrepubliek geword.\ndie sowjetunie se onderdrukking van die tradisionele elite en die gedwonge kollektivisme van die laat 1920's tot die 1930's, het hongersnood en onrus tot gevolg gehad. tussen 1926 en 1939 het die kasakse bevolking met 22% afgeneem weens honger en massa-emigrasie.\nin die 1930's is baie bekende kasakse skrywers, denkers, digters, politici en historici in opdrag van stalin vermoor as deel van die onderdrukking van die kasakse kultuur en identiteit. in 1936 het die outonome republiek die kazachstanse sosialistiese sowjetrepubliek geword. miljoene mense wat in die 1930's en 1940's uit ander dele van die sowjetunie verban is, is na kasakstan gestuur. sowat 400 000 wolga-duitsers is byvoorbeeld uit die oekra\u00efne na kasakstan verban n\u00e1 die duitse inval van die sowjetunie in junie 1941 tydens die tweede w\u00eareldoorlog.\nmense is gevange gehou in party van die grootste goelag-kampe in die land. in 1947, twee jaar n\u00e1 die einde van die oorlog, is \u2019n toetsterrein vir kernwapens naby die stad semei opgerig.\nmet stalin se dood in 1953 het kasakstan steeds \u2019n oorwegend landbougebaseerde ekonomie gehad. in di\u00e9 jaar het die nuwe sowjetleier, nikita chroesjtsjof, die \"ongerepte land\"-projek begin om die tradisionele weivelde van kasakstan te omskep in \u2019n groot graanproduserende streek vir die sowjetunie. dit het gemengde gevolge ingehou, maar dit het tesame met latere moderniserings deur leonid brezjnef die ontwikkeling van die landbousektor bespoedig. landbou is steeds \u2019n bron van inkomste vir \u2019n groot deel van die bevolking. teen 1959 het kasakke 30% van die bevolking uitgemaak en etniese russe 43%.groeiende spanning in die sowjetgemeenskap het gelei tot \u2019n behoefte aan politieke en ekonomiese hervormings, wat in die 1980's vorm aangeneem het. een van die grootste bydraende faktore was die besluit van lawrenti beria om \u2019n kernbom in 1949 in kasakstan te toets. dit het \u2019n biologiese en ekologiese katastrofe tot gevolg gehad wat vir geslagte voortgeduur het, en die kasakke se woede teenoor die sowjetstelsel het geweldig toeneem.\n\n\n=== onafhanklikheid ===\nkasakstan was op 16 desember 1991 die laaste republiek wat onafhanklik geword het. sy leier uit die kommunistiese tydperk, noersoeltan nazarbajef, het die land se eerste president geword en tot 2019 di\u00e9 amp beklee.\nin die jare sedert onafhanklikwording het groot hervormings plaasgevind van die sowjet-styl-ekonomie en politieke magsmonopolie. onder nazarbajef is ver gevorder op die pad na \u2019n markekonomie. in 1998 is die hoofstad van almati (die grootste stad en voorheen bekend as alma-ata) geskuif na astana.\nop 20 maart 2019 het president noersoeltan nazarbajef bedank en is deur sy partygenoot kasim-zjomart tokajef opgevolg. gelyktydig is die land se hoofstad astana na noersoeltan hernoem. in 2022 is di\u00e9 naamverandering teruggerol en die ou naam astana heringestel.\n\n\n== geografie ==\nkasakstan l\u00ea aan weerskante van die oeral-rivier en is een van net twee lande wat deur land omring word wat op twee kontinente gele\u00eb is; die ander is azerbeidjan. met sy oppervlakte van 2 700 000 km\u00b2 is kasakstan die negende grootste land in die w\u00eareld (groter as wes-europa) en die grootste land sonder \u2019n seehawe. terwyl dit deel van die sowjetunie was, het dit \u2019n deel van sy grondgebied aan die volksrepubliek china en \u2019n deel aan oesbekistan afgestaan. dit deel \u2019n grens met die russiese federasie, die volksrepubliek china, kirgisi\u00eb, oesbekistan en turkmenistan. groot stede sluit in astana, almati, karagandi, sjimkent, atiraoe en oskemen. dit l\u00ea tussen die breedtegrade 40\u00b0 en 56\u00b0 n, en tussen die lengtegrade 46\u00b0 en 88\u00b0 o. hoewel die grootste deel in asi\u00eb l\u00ea, val \u2019n klein deel wes van die oeral in oos-europa.die terrein wissel van die kaspiese see in die weste tot die altai-gebergte in die ooste, en die vlaktes van wes-siberi\u00eb in die noorde tot die woestyne en oases van sentraal-asi\u00eb. die kasakse steppe, met sy oppervlakte van sowat 804 500 km\u00b2, beslaan \u2019n derde van die land en is die w\u00eareld se grootste dro\u00eb steppestreek. dit word gekenmerk deur groot gebiede grasveld en sand. belangrike riviere en mere sluit in die aralmeer, ili-, irtisj-, isjim-, sirdarja- en oeral-rivier, die tsjarin-rivier en -ravyn, en die balchasj- en zaisan-meer.\ndie tsjarin-canyon is 150\u2013300 m diep en 80 km lank, en loop deur die rooi sandsteenplato aan die tsjarin-ravyn in noord-tiensjan (\"hemelse berge\", 200 km oos van almati). omdat die canyon ontoeganklik is, het skaars esdoringbome uit die ystydperk hier behoue gebly en dit word nou ook in ander dele geplant. die bigatsj-krater is in die plioseen of mioseen deur \u2019n astero\u00efde veroorsaak; dit het \u2019n deursnee van 8 km en is sowat 5\u00b13 miljoen jaar oud.\ndie klimaat is kontinentaal, met warm somers en kouer winters. die re\u00ebnval wissel tussen dro\u00eb en halfdro\u00eb streke.\n\n\n=== administratiewe afdelings ===\nkasakstan is in 14 provinsies (kasaks: \u043e\u0431\u043b\u044b\u0441\u0442\u0430\u0440, oblistar) verdeel, wat onderverdeel is in distrikte (\u0430\u0443\u0434\u0430\u043d\u0434\u0430\u0440, aoedandar). almati en astana het die status \"staatsbelang\" en val nie in enige provinsie nie. die stad baikonoer het ook \u2019n spesiale status omdat dit en die baikonoer-lanseersentrum tot in 2050 aan rusland verhuur word.elke provinsie het \u2019n goewerneur (akim) aan die hoof wat deur die president aangestel word. munisipale akims word deur provinsiale akims aangestel. die hoofstad is op 10 desember 1997 van almati tot astana geskuif.\n\n\n== demografie ==\nvolgens \u2019n amptelike raming is die bevolking 16,455 miljoen in februarie 2011, van wie 46% plattelanders en 54% stedelinge is. in 2013 het die bevolking gestyg tot 17,28 miljoen, volgens die statistiekagentskap van kasakstan.etniese kasakke maak sowat 63,1% van die bevolking uit en etniese russe 23,7%. ander etniese groepe sluit in tartare (1,3%), oekra\u00efners (2,1%), oesbeke (2,8%), wit-russe, oeigoere, azerbeidjanners, pole en litauers. groepe wat sowat 1% of minder van die bevolking uitmaak, is duitsers, koreane en tsjetsjni\u00ebrs. in kasakstan is baie russe wat in die 1930's en 1940's deur stalin na die goelag gestuur is; van die grootste sowjet-arbeidskampe was in kasakstan.baie russe was ook by die sowjet-ruimteprogram betrokke tydens chroesjtsjof se bewind. voor 1991 was daar \u2019n miljoen duitsers in kasakstan, maar die meeste het na duitsland ge\u00ebmigreer n\u00e1 die verbrokkeling van die sowjetunie. ook die grootste deel van die kleiner griekse bevolking het na griekeland ge\u00ebmigreer. sedert die 1970's het talle russe ook kasakstan verlaat. die gevolg van di\u00e9 migrasie was dat kasakke nou die grootste deel van die bevolking uitmaak. verdere faktore wat hiertoe bydra, is n ho\u00ebr geboortesyfer onder kasakke en die immigrasie van kasakke uit lande soos die volksrepubliek china, mongoli\u00eb en rusland.\n\n\n=== taal ===\nkasakstan is amptelik \u2019n tweetalige land: kasaks, \u2019n turkse taal wat sowat 64,4% van die inwoners se moedertaal is, is die \"staatstaal\". russies, wat deur die meeste inwoners gepraat word, is die \"amptelike taal\" wat gebruik word in sake, die regering en interetniese kommunikasie; dit word egter al hoe meer deur kasaks vervang. minderheidstale sluit in oekra\u00efens, oeigoers, kirgisies, tartaars, oesbekies en mongools. engels word al hoe gewilder onder jong mense sedert die verbrokkeling van die sowjetunie. opvoeding regdeur kasakstan vind in \u00f3f kasaks \u00f3f russies \u00f3f albei plaas.\n\n\n=== godsdiens ===\n\nvolgens die 2009-sensus is 70% van die bevolking moslems, 26% christene, 0,1% boeddhiste, 0,2% behoort tot ander gelowe en 3% is niegelowig. altesaam 0,5% het nie hul geloof aangedui nie. volgens die grondwet is kasakstan \u2019n sekul\u00eare staat en word godsdiensvryheid gewaarborg. diskriminasie op politieke of godsdienstige gronde word verbied.\nsedert onafhanklikheid was daar \u2019n groot opbloei in godsdiens, veral islam. honderde moskees, kerke, sinagoges en ander godsdienstige geboue het binne \u2019n paar jaar hul verskyning gemaak, en godsdiensinstellings het toegeneem van 670 in 1990 tot 4 170 vandag.\u2019n vyfde van die bevolking, meestal lede van die slawiese en die germaanse bevolkingsgroepe, behoort tot die russies-ortodokse kerk. ander christelike denominasies sluit in rooms-katolisisme en protestantisme. die russiese ortodokse kersfees is \u2019n openbare vakansiedag.\n\n\n== opvoeding ==\nopvoeding in kasakstan is verpligtend tot op sekond\u00eare vlak en volwasse geletterdheid is 99,5%. opvoeding bestaan uit drie fases: prim\u00ear (graad 1-4), algemeen (graad 5-9) en sekond\u00ear (graad 10-11 of 12). prim\u00eare skoolopleiding word voorafgegaan deur \u2019n jaar van pre-prim\u00eare onderwys.\nnaskoolse opvoeding bestaan ook uit drie vlakke: basies (wat die grondslag vorm vir die studieveld en lei tot \u2019n b-graad), gespesialiseerd (waarna studente \u2019n spesialisdiploma kry) en ho\u00ebr opvoeding (vir \u2019n m-graad). nagraadse studie lei tot \u2019n wetenskapkandidaat- of doktorsgraad.\ndie departement van opvoeding het \u2019n suksesvolle bolasjak-beurs ingestel wat jaarliks toegeken word aan sowat 5 000 studente wat burgers van die land is. studente kan aan \u2019n verskeidenheid oorsese instelling studeer, onder meer die universiteite van edinburg, cambridge, toronto, oxford, sydney, tokio, die harvard-universiteit en king's college in londen. die beurs dek hul opvoeding, oorsese akkommodasie en jaarlikse reisgeld na kaskastan. n\u00e1 hul studie moet gegradueerdes vir minstens vyf jaar in kasakstan werk.\n\n\n== kultuur ==\ndie tradisionele kultuur van kaskastan stam uit die tyd toe hulle \u2019n nomadiese volk was. hoewel islam in die 15de eeu in die land ingevoer is, het dit lank saam met vroe\u00ebre godsdienselemente van tengriisme voortbestaan.\nomdat veeteelt \u2019n belangrike deel van die kultuur uitgemaak het, is die meeste van die moderne gebruike en gewoontes daarom gesentreer. die kasakke is veral geesdriftige ruiters.\nvan die grootste bydrars tot die land se letterkunde, wetenskap en filosofie is abai koenanbajoeli, moechtar aoezof, gabit moesirepof, kanisj satpajef, moectar sjachanof, saken seifoellin en djambil jabajef.\nmusiek maak ook \u2019n groot deel van kulturele gebeure uit. almati word beskou as die musiekhoofstad van sentraal-asi\u00eb en hou gereeld konserte van bekende internasionale sterre.\n\n\n=== kos ===\nin die tradisionele kookkuns word vleis op verskeie manier gaargemaak en gewoonlik saam met \u2019n verskeidenheid soorte tradisionele brood voorgesit. verversings sluit dikwels swart tee en tradisionele melkprodukte soos airan, sjoebat en kimiz in. \u2019n tradisionele kasakse ete bestaan gewoonlik uit verskeie aptytwekkers, gevolg deur sop en een of twee hoofgeregte soos pilaf en besjbarmak.\n\n\n=== sport ===\ndie land het \u2019n reputasie opgebou as \u2019n sportland op internasionale gebied, onder meer in boks, skaak, skopboks, ski, gimnastiek, waterpolo, fietsry, ruitersport, sambo, stoei en biljart. die asiatiese winterspele van 2010 is in kasakstan gehou.\ndie gewildste sportsoort is sokker en daar is nasionale spanne vir mans en vroue. die nasionale yshokkiespan vir mans het in 1998 en 2006 aan die olimpiese winterspele deelgeneem sowel as aan die w\u00eareldkampioenskap in 2006. van die land se bekendste yshokkiespelers is nikolai antropov en evgeni nabokov.\nook verskeie boksers het al internasionale medaljes gewen en vaar goed by olimpiese speles. drie boksers, bakhtiyar artayev, vassiliy jirov en serik sapiyev, het die val barker-trofee gewen, die meeste naas die verenigde state. die swaargewigkampioen vladimir klitschko en middelgewigkampioen gennady golovkin is in kasakstan gebore.\nruitersport is ook baie gewild en sedert 1993 het die land se perdryfederasie al verskeie nasionale en internasionale byeenkomste gere\u00ebl.\n\n\n== politiek ==\n\n\n=== politieke stelsel ===\nkasakstan is amptelik \u2019n eenheidstaat. die eerste en enigste president tot dusver was noersoeltan nazarbajef, maar het op 20 maart 2019 bedank. die president is ook die hoofbevelvoerder van die weermag en kan wetgewing veto wat deur die parlement deurgevoer is. die premier lei die kabinet van ministers en is die regeringshoof. in die kabinet is drie onderpremiers en 16 ministers. alihan smaijlof is sedert 11 januarie 2022 die premier.\ndie parlement het twee kamers: die laer huis (madjilis) en ho\u00ebr huis (senaat). die senaat het 47 lede.\n\n\n=== kernsperverdrag ===\ntoe die sowjetunie in 1991 verbrokkel, het kasakstan die 1 410 kernplofkoppe en die semipalatinsk-kernwapentoetsterrein oorge\u00ebrf. teen april 1995 het kasakstan sy kernplofkoppe aan rusland teruggegee en teen julie 2000 het dit die toetsterrein vernietig.op 2 desember 2009 het die sekretaris-generaal van die verenigde nasies, ban ki-moon, en die republiek van kasakstan 29 augustus aangewys as internasionale dag teen kerntoetse \u2013 dit was op di\u00e9 dag in 1991 dat die semipalatinsk-toetsterrein gesluit is.\n\n\n=== verkiesings ===\nn\u00e1 die verkiesing in september 2004 is die laer huis oorheers deur die otan-party van pres. nazarbajef. die meeste ander setels is gewen deur partye wat die president goedgesind is, onder meer die landbou-nywerheidsblok aist en die asar-party, wat deur die president se dogter gestig is.\nop 4 desember 2005 het nazarbajef weer \u2019n groot oorwinning by die stembus behaal met meer as 90% van die stemme. die organisasie vir veiligheid en samewerking in europa (ovse) het ges\u00ea die verkiesing voldoen nie aan internasionale standaarde nie, hoewel sekere verbeterings aan die administrasie daarvan aangebring sedert die vorige verkiesing. waarnemers van die volksrepubliek china het egter gemeen die verkiesing by die 25 stembusse in astana, waaroor hulle toesig gehou het, was \"deursigtig en regverdig\".op 17 augustus 2007 het \u2019n koalisie van die regerende otan-party, insluitende die asar-, die burger- en die landbouparty, al die setels gewen met 88% van die stemme. nie een van die opposisiepartye het die vereiste hoeveelheid setels van 7% gewen nie en dit het gelei tot die bevraagtekening in die plaaslike media van die opposisieleiers se bevoegdheid en charisma. opposisieleiers het beweer daar was ernstige onre\u00eblmatighede in die verkiesing.in 2010 het nazarbajef \u2019n oproep verwerp dat \u2019n referendum gehou word om te besluit of hy tot 2020 in sy amp moet bly, en aangedring op \u2019n presidentsverkiesing vir \u2019n termyn van vyf jaar. in \u2019n verkiesing op 3 april 2011 het hy 95,54% van die stemme gekry, met 89,9% van geregistreerde kiesers wat gestem het.in oktober 2013 het die ovse \u2019n reeks seminare gehou met die doel om politieke partye in kasakstan te verbeter. meer as 120 partyverteenwoordigers het dit bygewoon. van die sake wat bespreek is, is organisatoriese, wetgewende, finansi\u00eble en openbare-betrekkinge-aspekte van partyvorming sowel as die verteenwoordiging van partye in die parlement en plaaslike regeringsliggame.\n\n\n=== buitelandse betrekkinge ===\nkaskastan het goeie betrekkinge met al sy bure. dit is ook lid van die verenigde nasies, organisasie vir veiligheid en samewerking in europa, euro-atlantiese vennootskapsraad en organisasie vir islamitiese samewerking. dit is \u2019n aktiewe deelnemer aan die vennootskap vir vrede-program van die noord-atlantiese verdragsorganisasie.\nop 11 april 2010 het nazarbajef en president barack obama van die vsa by \u2019n kernberaad in washington, d.c. ontmoet en die versterking van bande tussen die twee lande bespreek, asook groter samewerking om kernveiligheid te bevorder, streekstabiliteit in sentraal-asi\u00eb, ekonomiese vooruitgang en universele waardes.kasakstan is ook lid van die gemenebes van onafhanklike state, ekonomiese samewerkingsorganisasie en sjanghai-samewerkingsorganisasie. saam met rusland, wit-rusland, kirgisi\u00eb en tadjikistan het dit die eurasiese ekonomiese gemeenskap in 2000 gestig om handelsverkeer in ooreenstemming te bring en \u2019n vryehandelsone te skep.\nsedert onafhanklikwording in 1991 volg kasakstan \u2019n beleid om gelyke betrekkinge met sy bure rusland en die volksrepubliek china te handhaaf, asook met die vsa en die weste in die algemeen.rusland huur tans \u2019n gebied van sowat 6 000 km\u00b2 van kasakstan wat die baikonoer-lanseringsterrein insluit van waar die eerste ruimtetuig, spoetnik 1, die eerste mens in die ruimte, joeri gagarin, asook die internasionale ruimtestasie mir gelanseer is.\n\n\n=== weermag ===\ndie grootste deel van die weermag van kasakstan is oorge\u00ebrf van die sowjet-weermag se milit\u00eare distrik toerkestan. di\u00e9 eenhede het die kern van die nuwe weermag geword. uitbreidings in die afgelope jare was veral met betrekking tot gepantserde eenhede.\ndie lugmag bestaan hoofsaaklik uit vliegtuie uit die sowjet-era soos 41 mig-29's, 44 mig-31's, 37 su-24's en 60 su-27's. daar is \u2019n klein vloot met die kaspiese see as basis.\nkasakstan se nasionale veiligheidskomitee (knb) is op 13 junie 1992 gestig. dit sluit in die diens vir internasionale veiligheid, milit\u00eare teenintelligensie, grenswag en buitelandse intelligensie.\n\n\n== ekonomie ==\nkasakstan is \u2019n groot olieuitvoerland. danksy die ho\u00eb prys van ru-olie w\u00eareldwyd het die land se bbp van 2000 tot 2007 tussen 8,9% en 13,5% gestyg. in 2008 en 2009 het dit tussen 1 en 3% gedaal voordat dit weer van 2010 af gestyg het. ander belangrike uitvoerprodukte is graan, tekstiel en lewende hawe. die land wou teen 2010 \u2019n belangrike uitvoerder van uraan wees en het dit ook reggekry.in 2000 was kaskastan die eerste oudrepubliek van die sowjetunie wat al sy skuld aan die internasionale monet\u00eare fonds (imf) afbetaal het, sewe jaar voor die vasgestelde tyd. ekonomiese groei, tesame met drastiese hervormings aan die belastingstelsel en finansi\u00eble sektor, het die regering se geldsake aansienlik verbeter \u2013 van \u2019n begrotingstekort van 3,5% van die bbp in 1999 tot \u2019n tekort van 1,2% van die bbp in 2003.\nop 29 november 2003 is \u2019n wet aanvaar wat die belastingkoers verminder het. die btw het van 16% tot 15% afgeneem en persoonlike belasting 30% tot 20%. op 7 julie 2006 is persoonlike belasting nog verder verminder tot 5% vir persoonlike inkomste in die vorm van dividende en 10% vir ander persoonlike inkomste.\nenergie is die grootste ekonomiese sektor. die vervaardiging van ru-olie en natuurlike gas beloop tot 79,2 miljoen ton in 2012 (op van 51,2 miljoen ton in 2003). volgens nywerheidsontleders kan die verhoging van olievervaardiging en die ontwikkeling van nuwe olievelde die land se produksie opstoot tot 480 000 m\u00b3 per dag teen 2015, en kasakstan sal dan een van die tien grootste olievervaardigende lande in die w\u00eareld wees. groot olievelde en -reserwes is by tengiz, karatsjaganak en kasjagan.\nondanks die sterk ekonomie vir die grootste deel van die eerste dekade van die 21ste eeu het die w\u00eareldwye finansi\u00eble krisis van 2008 tot 2009 swakhede in die ekonomie uitgelig. die jaar-tot-jaar-groei van die land  se bbp het in 2008 met 19,81% afgeneem. vier van die groot banke is aan die einde van di\u00e9 jaar deur die regering gered en eiendomspryse het skerp gedaal.\nvolgens die ekonomiese w\u00eareldforum se 2010-2011-verslag was kasakstan 72ste in die w\u00eareld wat betref ekonomiese mededinging.in die eerste helfte van 2013 het kasakstan se vaste beleggings met 7,1% toegeneem in vergelyking met dieselfde tyd in 2012 tot $18 miljard. op 6 september 2013 was kasakstan volgens die globale mededingingsverslag 50ste onder die mededingendste markte.\n\n\n== verwysings ==\n\n\n== bronne ==\nalgemeen(en)  \"kazakhstan\". encyclop\u00e6dia britannica. besoek op 18 september 2022.\n(en)  \"kazakhstan\". central intelligence agency. besoek op 18 september 2022.\n\n\n== eksterne skakels ==\n wikiwoordeboek het 'n inskrywing vir kasakstan.\n(en)  toerisme-inligting oor kazakhstan op wikivoyage"