De Slimste of De Slimste Mens is een Nederlands televisieprogramma en een remake van de Vlaamse versie De Slimste Mens ter Wereld die is gemaakt door productiehuis Woestijnvis. Vanaf 2012 wordt deze quiz uitgezonden door de NCRV (vanaf 2015 KRO-NCRV). De presentatie is in handen van Philip Freriks met Maarten van Rossem als jurylid.
In het najaar van 2009 werd de quiz uitgezonden op RTL 4 en gepresenteerd door Martijn Krabbé. Daarvoor was het programma al tweemaal te zien bij Talpa (voorjaar en najaar 2006), toen gepresenteerd door Linda de Mol.
Elke reeks duurde twee maanden. In de eerste drie seizoenen werd de quiz vier keer per week uitgezonden. Vanaf het vierde seizoen zijn er vijf uitzendingen per week en duurt elk seizoen slechts zes weken en vanaf seizoen 12 zeven weken. Vanaf seizoen 23 wordt de quiz weer vier keer per week uitgezonden. In 2012 was er slechts één seizoen in de zomer (juli/augustus) en vanaf 2013 zijn er twee seizoenen per jaar, één in de zomer (juli/augustus) en één in de winter, rond de jaarwisseling (december/januari), in totaal wordt het programma hiermee dus twaalf weken per jaar en vanaf 2018 veertien weken per jaar uitgezonden. Tijdens jubilea van het programma worden ook specials uitgezonden; ter gelegenheid van het 10e seizoen heette de wintereditie 2017/2018 De slimsten vs de Rest, waarin een aantal winnaars van het programma het een week lang opnamen tegen acht kandidaten uit het kijkerspubliek en in de zomer van 2022 was er ter gelegenheid van het 10-jarig bestaan van de quiz bij KRO-NCRV De Slimste Mens: All Stars, waarin oud-kandidaten het tegen elkaar opnamen.
In 2020 en 2021 werd het programma zonder publiek uitgezonden vanwege de coronapandemie die in 2020 uitbrak. Het eerste seizoen dat weer met publiek werd opgenomen was het winterseizoen 2021/2022. De laatste drie afleveringen van dit seizoen moesten echter net als de voorgaande drie seizoenen zonder publiek worden opgenomen vanwege een nieuwe lockdown die werd afgekondigd vanwege de coronapandemie. Er was op dat moment geen publiek meer toegestaan in de studio.
Freriks heeft aangegeven in 2025 te stoppen, naar verluidt neemt Herman van der Zandt de presentatie van hem over. Ook Maarten van Rossem heeft aangegeven in 2025 te stoppen als jurylid. Er is nog niet bekendgemaakt wie hem zal vervangen.


== Concept ==

Elke aflevering wordt gespeeld met drie kandidaten, zowel bekende als wat minder bekende Nederlanders. Speciaal aan de quiz is dat de kandidaten zeer associatief moeten denken. De rondes bestaan uit verschillende soorten vragen, waarbij bijvoorbeeld vier of vijf antwoorden gegeven moeten worden op een vraag, verbanden moeten worden gezocht, trefwoorden moeten worden gegeven bij een filmpje over gebeurtenissen uit de recente geschiedenis of puzzels gemaakt. Door vragen goed te beantwoorden kunnen seconden gewonnen worden, maar deze seconden gaan er weer af door na te denken. Als een kandidaat 'Stop' of 'Pas' zegt en nog niet alle antwoorden zijn gegeven, dan mogen de andere kandidaten de vraag proberen af te maken, waarbij degene met het laagste aantal seconden altijd als eerste aan de beurt is.
Na vijf ronden wordt bekeken wie de meeste seconden over heeft. Deze persoon is dan De Slimste Mens van de Dag en gaat sowieso door naar de volgende aflevering. De overige twee kandidaten spelen tegen elkaar in de dagfinale. Degene die (door het geven van goede antwoorden) de tijd van de ander op nul weet te zetten, wint en gaat ook door naar de volgende aflevering. De derde persoon valt af en wordt vervangen door een nieuwe deelnemer.
In de laatste week van uitzending komen de deelnemers met de meeste deelnames terug. De volgorde hangt af van het aantal deelnames en overwinningen. Zo komt de persoon met de meeste deelnames en daarbij de meeste overwinningen pas in de allerlaatste aflevering terug, zodat de kans op de eindoverwinning groter is. In geval van gelijke afleveringen en dagoverwinningen telt men alle seconden aan het einde van de afleveringen bij elkaar op. In de allerlaatste aflevering valt de deelnemer met het minste aantal seconden af en spelen de overige twee kandidaten de finale. Degene die dan de tijd van de ander op nul weet te zetten, wordt tot 'de slimste mens' gekroond.


=== Stoelindeling ===

Elke kandidaat kan maximaal zeven afleveringen achter elkaar meedoen met het spel (de finaleweek niet meegeteld) en daarom is er meestal één nieuwe kandidaat, maar soms ook twee. Voor de eerste uitzending is de stoelindeling willekeurig.

Een nieuwe kandidaatLinkerstoel: nieuwe kandidaat
Middelste stoel: winnaar van de finale van de vorige aflevering
Rechterstoel: kandidaat die de vorige aflevering dagwinnaar was.Twee nieuwe kandidatenLinkerstoel: nieuwe kandidaat 1
Middelste stoel: nieuwe kandidaat 2
Rechterstoel: enige overgebleven kandidaat, ongeacht of deze de vorige aflevering aan het eind van ronde 5 de meeste seconden had.


== App ==

In 2013 is een app geïntroduceerd waarmee mensen zelf De Slimste Mens kunnen spelen, alleen of tegen anderen. In de periodes dat het programma op tv wordt uitgezonden kan via de app dagelijks een vraag uit het programma worden beantwoord voor een prijs. Dit was van 2013 t/m 2020 de tweede vraag uit de "Open Deur"-ronde en vanaf 2021 is dit de tweede puzzel uit de puzzelronde. De winnaars worden dagelijks gepubliceerd op de site van het programma. Ook kan in de app tijdens de looptijd van het programma wekelijks om een Slimste Mens-mok worden gestreden met het singleplayer-spel. Hiervoor wordt tijdens de uitzendingen een ranglijst bijgehouden. Degene die aan het eind van de week bovenaan deze ranglijst staat, wint dan de mok.


== Kijkersvraag ==

Sinds 2016 kunnen kijkers via de site van het programma vragen stellen aan Maarten van Rossem. Aan het begin van elke aflevering beantwoordt hij een van deze vragen.


== Spelronden ==


=== 3 6 9 (seizoen 1 - heden) ===

Deze eerste ronde bevat vijftien vragen. De eerste vraag wordt gesteld aan de nieuwkomer (of de persoon in de nieuwkomersstoel). Heeft deze de vraag goed, mag hij/zij de volgende vraag ook beantwoorden. Bij een fout antwoord is de volgende deelnemer aan de beurt. Zo gaat het door tot de vijftien vragen gesteld zijn. De naam van de ronde slaat op de puntenverdeling: slechts bij het goed beantwoorden van de 3de, de 6de, de 9de, de 12de en de 15de vraag kunnen de deelnemers punten (10 seconden) verdienen. Een van de vragen is een luistervraag. Er wordt dan een geluidsfragment afgespeeld, waarover een vraag wordt gesteld. Men krijgt aan de start 60 seconden.
In deze ronde kan men nog geen seconden verliezen. Wel is er een maximum bedenktijd.


=== Open Deur (seizoen 1 - heden) ===

In de tweede ronde worden de vragen gesteld door drie bekende Nederlanders. Vooraf zijn bij hen filmpjes opgenomen waarin zij de vraag stellen. De kandidaat met de minste seconden mag als eerste kiezen van wie hij/zij de vraag wil horen. De vraag eindigt altijd met "Wat weet u eigenlijk van...?". De kandidaat noemt vervolgens op wat hij/zij van het onderwerp weet en hoopt daarmee ook de vier antwoorden te geven die de programmamakers bedacht hebben. Met ieder overeenkomend antwoord verdient de kandidaat 20 seconden. Als een kandidaat niet alle antwoorden heeft genoemd, mag de volgende kandidaat het ook nog proberen aan te vullen. Vanaf ronde 2 gaat ook de tijd lopen. 


=== Puzzel (seizoen 1 - heden) ===

In de puzzelronde wordt een raster getoond met drie bij vier hokjes met dus een totaal van twaalf hokjes. In elk hokje staat een woord of omschrijving. Er horen telkens vier omschrijvingen bij elkaar en samen vormen zij één omschrijving voor een woord dat gezocht wordt.
Voorbeeld: in een aflevering stonden de volgende termen in de hokjes: Wijn; Schikking; Sponsje; Papier; Schindler's; Liesbeth; Bedrog; Graan; Machine; 1x6=6, 2x6=12 enz.; Verzin een; Tennis.
Groep 1 van bij elkaar horende omschrijvingen: Schindler's; Bedrog; Liesbeth; Verzin een; 
Het antwoord dat dan gegeven moest worden, was List.
Groep 2 van bij elkaar horende omschrijvingen: Wijn; Schikking; 1x6=6, 2x6=12, enz.; Tennis. 
Het antwoord dat dan gegeven moest worden, was Tafel.
Groep 3 van bij elkaar horende omschrijvingen: Sponsje; Papier; Graan; Machine.
Het antwoord dat dan gegeven moest worden, was Schuur.
Ook in deze ronde begint de kandidaat met de minste seconden en ook in deze ronde mag de volgende kandidaat het nog proberen aan te vullen als het de kandidaat zelf niet lukt alle antwoorden te geven. Met ieder goed antwoord zijn 30 seconden te winnen.


=== Galerij (seizoen 7 - heden) ===

In deze ronde zijn er voor iedere kandidaat acht afbeeldingen met een overkoepelend thema. Dat thema wordt niet gegeven, het valt alleen te achterhalen aan de hand van de afbeeldingen. De kandidaat begint dus met het roepen van associaties die hij/zij heeft bij de afbeeldingen en merkt zo vanzelf welk antwoord er gezocht wordt. In de laatste aflevering van het kalenderjaar, d.w.z. de laatste aflevering voor oudejaarsavond vormen de galerijen een jaaroverzicht van het afgelopen jaar, met nieuwsfeiten, personen die het afgelopen jaar zijn overleden en andere zaken die belangrijk waren in het afgelopen jaar. Dit jaaroverzicht is als volgt opgebouwd:
Galerij 1 - 8 sportgebeurtenissen van het afgelopen jaar
Galerij 2 - 8 nieuwsfeiten van het afgelopen jaar
Galerij 3 - 8 personen die het afgelopen jaar zijn overleden
Ook in deze ronde begint de kandidaat met de minste seconden en ook in deze ronde mag de volgende kandidaat het nog proberen aan te vullen als het de kandidaat zelf niet lukt alle antwoorden te geven. De volgende kandidaat die het probeert met dezelfde galerij, hoeft zijn/haar antwoorden niet meer te koppelen aan de afbeeldingen. Hij/zij mag alles roepen wat hij denkt dat een goed antwoord zou kunnen zijn. Met ieder goed antwoord zijn 15 seconden te winnen.


==== Ingelijst (seizoen 1 - 6) ====

Hiervoor was de vierde ronde een lijstjesronde waarin de kandidaten om beurten één antwoord moesten geven op een vraag. Bij een antwoord dat niet opgenomen was in de lijst viel de kandidaat af. Op het laatst mocht de overgebleven kandidaat de lijst afmaken. Zodra ook deze kandidaat een antwoord gaf dat niet op de lijst stond of alle antwoorden op de lijst waren gegeven, eindigde het spel en werden eventuele niet gegeven antwoorden doorgelopen.


=== Collectief Geheugen (seizoen 1 - heden) ===

In de laatste ronde voor de finale krijgt iedere kandidaat een filmfragment te zien. Ook hierbij dient de kandidaat associaties te noemen die hij/zij bij het filmfragment heeft en zo te proberen de antwoorden te geven die ook de programmamakers bedacht hebben; de kandidaat noemt dus alles op wat hij/zij weet over het getoonde.
Ook in deze ronde begint de kandidaat met de minste seconden en ook in deze ronde mag de volgende kandidaat het nog proberen aan te vullen als het de kandidaat zelf niet lukt alle antwoorden te geven. In deze ronde is het gevolg voor de puntentelling daarvan echter groter dan in de andere rondes: met het eerste goede antwoord zijn 10 seconden te verdienen, maar met het tweede 20, met het derde 30, met het vierde 40 en met het vijfde 50. Om deze reden wordt in deze ronde na elk fragment de tussenstand bekendgemaakt.
De kandidaat met de meeste seconden aan het einde van deze ronde, is De Slimste van de Dag. De andere twee kandidaten strijden tegen elkaar in de finale.
In de allerlaatste uitzending, waarin de eindwinnaar wordt bepaald, gaat het iets anders. De kandidaat met de minste seconden valt hier af (en is derde geworden), de overigen strijden in de finale om de eindoverwinning.
Drie keer was er na deze ronde een gelijke stand. Dat was in de zomers van 2014 en 2023. In 2014 stonden Erik Dijkstra en Timur Perlin bovenaan met 254 seconden en in 2023 stonden eerst Dwight van van de Vijver en Leon Mazairac bovenaan met 371 seconden en minder dan een week later Jeroom Snelders en Renée Kapitein met 260 seconden. In alle drie de gevallen werd een benaderingsvraag gesteld. Degene die het dichtst bij het juiste antwoord zat werd de Slimste van de Dag.


=== Finale ===

In de (dag)finale krijgen de kandidaten een vraag die altijd start met "Wat weet je van..." en lijkt vervolgens wat betreft de beantwoording op de ronden Open Deur en Collectief Geheugen. Er wordt bij elke vraag gezocht naar vijf goede antwoorden. De vraag wordt steeds gesteld aan de kandidaat met het minste aantal seconden. Voor elk goed antwoord dat een kandidaat geeft, gaan er bij de andere kandidaat 20 seconden af. Dit gaat door tot een van de kandidaten geen seconden meer over heeft; deze gaat dan niet mee naar de volgende aflevering. In de allerlaatste aflevering is degene die de ander op 0 seconden zet de Slimste Mens.
Een veelgebruikte maar ook controversiële tactiek in deze ronde is het "tactisch laten verstrijken van de tijd". Een kandidaat laat als hij/zij als tweede aan de beurt is en de ander nog maar weinig seconden heeft, zonder goede antwoorden te geven de seconden wegtikken en past zodra hij/zij minder seconden heeft dan de ander, zodat hij/zij bij de volgende vraag als eerste aan de beurt komt en de ander weg kan spelen door het vereiste aantal goede antwoorden te geven. Roelof de Vries is in 2018 zelfs seizoenswinnaar geworden met deze tactiek, wat bij veel mensen in het verkeerde keelgat schoot. Veel mensen willen daarom dat de regels van het spel worden veranderd.


== Populariteit ==

De Slimste Mens was vanaf het begin een goed bekeken programma op de Nederlandse televisie. Al in 2016 lag het gemiddeld aantal kijkers boven de 1 miljoen, en vanaf 2022 keken regelmatig meer dan 2 miljoen mensen naar het programma. Daarmee werd het een van de best bekeken Nederlandse televisieprogramma's.


== Geschiedenis ==


=== 2006 ===

De quiz De Slimste werd in het eerste seizoen gepresenteerd door Linda de Mol en had Cees Geel als "deskundoloog". Geel kraakte geen kandidaten af zoals Marc Reynebeau in Vlaanderen, maar vertelde vooral anekdotes. In het tweede seizoen was de Vlaming Jan Verheyen deskundoloog. Kandidaten bleven maximaal acht uitzendingen zitten. De eerste twee seizoenen werden uitgezonden op Talpa.
De eerste reeks, die in januari en februari 2006 werd uitgezonden, trok dagelijks 300.000 tot een half miljoen kijkers. De tweede reeks werd in september en oktober van datzelfde jaar uitgezonden, maar trok maar tot 300.000 kijkers per aflevering.
Het eerste seizoen werd Jeroen Kijk in de Vegte de slimste mens. In het tweede seizoen won Bart Chabot. Als Nederlands slimste mens nam hij ook deel aan de Vlaamse versie.


=== 2009 ===

In 2009 keerde De Slimste terug bij RTL 4. Ditmaal werd de quiz gepresenteerd door Martijn Krabbé en was Jan Verheyen opnieuw "deskundoloog". Het seizoen begon op 28 september en eindigde met de finale op 19 november. In dit seizoen bleef een kandidaat maximaal 6 uitzendingen zitten, als degene op die dag niet uitviel door het verliezen van de finale vielen er twee mensen af. Dit seizoen trok gemiddeld rond de 500.000 kijkers per aflevering, met een hoogtepunt van 668.000 kijkers op 1 oktober. De finale op 19 november trok 551.000 kijkers.
De Slimste Mens van dit derde seizoen werd Anniko van Santen.


=== 2012 ===

In 2012 werd de quiz uitgezonden door NCRV op NPO 2 onder de titel De slimste mens. Deze keer werd de quiz gepresenteerd door Philip Freriks en was Maarten van Rossem jurylid. Het seizoen begon op 23 juli en eindigde met de finale op 31 augustus.
De quiz werd gewonnen door Arjen Lubach, die Jan Rot versloeg in de finale. Voor de laatste vraag stonden zij precies gelijk (elk op 42 seconden), maar hield Lubach (ondanks dat hij had moeten passen) toch de beurt.
De eerste aflevering trok ruim 777.000 kijkers. De finale werd bekeken door 1.106.000 mensen.


=== 2013 ===

In 2013 werden twee seizoenen uitgezonden, zowel in de zomer als in de winter, vanwege het grote succes van het programma in 2012. De presentatie bleef in handen van Freriks. Van Rossem was ook in het vijfde seizoen wederom jurylid. Dit seizoen werd gewonnen door Pieter Derks, die elfmaal op rij in het programma zat. Hij versloeg in de finale Charly Luske, die al eerder deelnemer was in 2009.
De finale werd bekeken door 1.036.000 kijkers, ook werd dit seizoen een app geïntroduceerd waarop online tegen andere spelers het spel gespeeld kon worden. Deze app werd datzelfde jaar ook in Vlaanderen geïntroduceerd voor De Slimste Mens ter Wereld, zodat het spel ook daar online tegen andere spelers kan worden gespeeld.


=== 2013/2014 ===

Tijdens het winterseizoen van 2013/2014 lag de presentatie eveneens in handen van Freriks. Ook dit seizoen werd hij bijgestaan door Van Rossem. Het zesde seizoen startte op 16 december 2013. Dit seizoen werd Owen Schumacher de slimste mens van Nederland in de uitzending op 24 januari 2014. De verliezend finalist, Jeroen Kijk in de Vegte, kon voor de tweede keer de Slimste Mens worden, maar moest zijn meerdere erkennen in Schumacher.


=== 2014 ===

Het zomerseizoen van 2014 begon op 14 juli 2014, in de dagen hieraan voorafgaand werden de kandidaten via Facebook bekendgemaakt. Nieuw vanaf dit seizoen was de ronde "Galerij" waarin acht foto's werden getoond met een of ander verband. De kandidaat moest raden wat er op de foto werd getoond. Deze ronde verving de ronde "Ingelijst". Art Rooijakkers werd dit seizoen de slimste mens. Dit seizoen duurde in tegenstelling tot de vorige drie seizoenen zeven weken.
De aflevering van 23 juli 2014 werd niet uitgezonden in verband met de dag van nationale rouw die was afgekondigd vanwege de MH17 vliegramp in Oekraïne. Deze aflevering werd een dag later, op 24 juli, voorafgaand aan de aflevering van die dag uitgezonden.


=== 2014/2015 ===

Het winterseizoen begon op 15 december 2014 en duurde zes weken. Tom Roes werd dit seizoen de slimste mens.


=== 2015 ===

Het zomerseizoen van 2015 begon op 20 juli 2015. Diederik Smit won dit seizoen van De Slimste Mens, Nynke de Jong werd tweede en Daan Nieber eindigde op de derde plaats.


=== 2015/2016 ===

Het winterseizoen begon op 14 december 2015. In zijn eerste aflevering wist hij ternauwernood het spel te overleven, maar uiteindelijk werd journalist Eric Smit de Slimste Mens. Sterrenkundige Govert Schilling overleefde de hele finaleweek, hij werd uiteindelijk tweede. Zanger/presentator Ernst Daniël Smid was de beste op de 'plaatsingslijst', maar werd derde in de laatste uitzending.


=== 2016 ===

Het zomerseizoen van 2016 begon op 25 juli 2016. Acteur George van Houts pakte verrassend de overwinning. Sportjournalist Wytse van der Goot werd in het finalespel tweede. De 'publiekslievelingen' van dit seizoen redden het allebei net niet: culinair journalist Joël Broekaert werd derde, voormalig Lingo-presentator François Boulangé strandde een dag voor de finale en eindigde als vierde. Nieuw in dit seizoen was de 'kijkersvraag': kijkers konden via de site vragen aan Maarten van Rossem insturen. Maarten gaf in de uitzending antwoord op een door de redactie uitgekozen vraag.


=== 2016/2017 ===

Het winterseizoen van 2016/2017 begon op 12 december 2016. VVD-politicus Klaas Dijkhoff, destijds staatssecretaris van Veiligheid en Justitie, won het seizoen nadat hij elf afleveringen op rij (inclusief finaleweek) in het spel had gezeten. Culinair journalist Hiske Versprille werd tweede. De vaak 'excentriek' geklede cabaretier Stefano Keizers eindigde als derde.


=== 2017 ===

Het zomerseizoen van 2017 begon op 24 juli 2017. Tijdens de eerste uitzending was er al meteen een record: Steven Brunswijk haalde met 17 seconden de laagste eindscore ooit. Een dag na de eerste uitzending lekte uit dat schrijver Thomas Olde Heuvelt het sowieso tot de finale zou schoppen. Weblog Slebs.nl analyseerde het Instagramgedrag van Olde Heuvelt en vergeleek dat met de posts van een medewerker van het programma. 
Schrijver Thomas Olde Heuvelt werd derde, radiopresentatrice Mischa Blok werd tweede en columniste Angela de Jong werd eerste; daarmee ging de winst voor het eerst sinds 2009 naar een vrouw.


=== 2017/2018 ===

Het winterseizoen van 2017/2018 begon op maandag 11 december 2017. Het eerste deel van de serie werd uitgezonden als "De Slimste Mens: De Slimsten vs De Rest", een speciale jubileumeditie ter gelegenheid van het tiende seizoen van het programma. In deze editie speelden een aantal winnaars van de vorige seizoenen tegen acht kandidaten uit het kijkerspubliek. Tijdens deze jubileumweek waren er vier deelnemers per aflevering: twee oud-spelers en twee 'onbekenden'. Na de puzzelronde viel de kandidaat met de laagste score af. De twee spelers die na de ronde 'Het collectief geheugen' de hoogste score hadden (de ronde 'Galerij' werd overgeslagen), speelden de finale. Op vrijdag kwamen de vier winnaars van elke aflevering terug voor de finale-uitzending. Diederik Smit won de jubileumserie, opnieuw versloeg hij Nynke de Jong in een finale van het programma. Na deze eerste week volgde het reguliere seizoen. Het reguliere seizoen werd gewonnen door Quote-hoofdredacteur Sander Schimmelpenninck. Hij versloeg Telegraaf-hoofdredacteur Paul Jansen en acteur David Lucieer; de enige twee spelers die het maximale aantal van zeven afleveringen haalden. Schimmelpenninck zat uiteindelijk negen afleveringen achter elkaar in het spel, met de finaleweek meegerekend.


=== 2018 ===

Het zomerseizoen van 2018 begon op maandag 16 juli. In aflevering twee gebeurde iets opmerkelijks: Pete Philly had tijdens de puzzelronde maar één speelseconde over. Hierdoor kreeg, volgens de reglementen, iedereen 30 extra seconden zodat het spel verder kon worden gespeeld. Dit seizoen duurde het voor het eerst sinds de zomereditie van 2014 weer zeven weken. Radio-presentator Roelof de Vries werd gekroond tot 'De Slimste Mens'. Hij was al de best geklasseerde speler; in de finale versloeg hij eerst activiste Anne Fleur Dekker, daarna schrijver Philip Huff (die met de finaleweek meegerekend negen afleveringen meespeelde). De finaleweek werd verder gekenmerkt door de Jeugdjournaal-presentator Lucas van de Meerendonk, journalist Edwin Winkels en de overwinningskreet bij de dagoverwinningen van actrice Jaike Belfor. Met de vraag van de dag kon dit keer een strandset gewonnen worden.


=== 2018/2019 ===

Het winterseizoen van 2018/2019 begon op maandag 10 december 2018. Peter Hein van Mulligen, econoom en perswoordvoerder van het CBS, won het seizoen nadat hij tien afleveringen (inclusief finaleweek) in het spel had gezeten. Boswachter Arjan Postma werd tweede. De fanatieke Olympisch kampioen schaatsen Mark Tuitert eindigde als derde. Dit seizoen zaten er voor het eerst (sinds het programma bij de KRO-NCRV wordt uitgezonden) alleen maar mannen in de finaleweek. Bij de elf beste spelers van het seizoen zat zelfs maar één vrouw, Tina Nijkamp. Verder werd het seizoen gekenmerkt door de odes aan Maarten en Philip van kandidaat Korneel Evers, die vlak voor de finale werd uitgeschakeld.


=== 2019 ===

Het zomerseizoen van 2019 begon op maandag 15 juli en telde, net als de zomerseries van 2014 en 2018, 35 afleveringen. De winnaar was Rob Hadders, presentator bij EenVandaag en voormalig marathonschaatser. Hij versloeg in de finale cabaretier Kees van Amstel, die als enige speler zeven afleveringen meedeed in het reguliere seizoen. Derde werd schrijfster Niña Weijers die de hele finaleweek overleefde en acht achtereenvolgende spellen meespeelde.


=== 2019/2020 ===

Het winterseizoen van 2019/2020 begon op maandag 23 december 2019 en telde 30 afleveringen. Marieke van de Zilver, parlementair verslaggever bij RTL en de enige vrouw in de finaleweek, kwam als winnaar uit de bus. Ze werd hiermee de tweede winnares sinds het programma wordt uitgezonden bij de (KRO-)NCRV, na Angela de Jong. Van de Zilver versloeg in de finale advocaat Khalid Kasem en theatermaker Marc de Hond. Ook kinderboekenschrijver Gideon Samson kwam dit seizoen ver; hij overleefde bijna alle afleveringen van de laatste twee weken en werd uiteindelijk vierde.


=== 2020 ===

Het zomerseizoen van 2020 begon op maandag 13 juli 2020 en telde 35 afleveringen. Vanwege de coronapandemie waren plexiglasschermen tussen de kandidaten geplaatst en was er geen publiek aanwezig. De winnares was Astrid Kersseboom, presentatrice van het NOS Journaal. Zij versloeg in de finale sportverslaggever Jeroen Grueter die ook voor de NOS werkt. Kersseboom en Grueter waren aan elkaar gewaagd met elk zeven gespeelde afleveringen. Kersseboom werd de derde winnares sinds het programma wordt uitgezonden bij de (KRO-)NCRV. Operazangeres Francis van Broekhuizen werd derde. Ook cabaretier Jörgen Raymann kwam ver en werd uiteindelijk vierde in de finaleweek, nadat hij niet de juiste trefwoorden wist bij een vraag over Stefano Keizers met nog 3 seconden op de klok. Opmerkelijk was dat de halve finale en de finale van dit seizoen door een recordaantal mensen werden bekeken. De halve finale werd door 1,98 miljoen mensen bekeken; de finale op 28 augustus 2020 trok 2,06 miljoen kijkers.


=== 2020/2021 ===

Het winterseizoen begon op maandag 14 december 2020 en telde 30 afleveringen met de finale op vrijdag 22 januari 2021. Vanwege de coronapandemie waren plexiglasschermen tussen de kandidaten geplaatst en was er geen publiek aanwezig. De winnaar was Rob Kemps, zanger en cabaretier, bekend als Snollebollekes. Hij versloeg de favoriet, cabaretier Andries Tunru, die van de zeven afleveringen die hij had meegespeeld van alle afleveringen de slimste was. In contrast had Rob Kemps vijf afleveringen meegespeeld en was daarvan drie keer de slimste, maar hij overleefde alle vijf afleveringen van de finaleweek. Presentatrice Emma Wortelboer werd derde. Cabaretier en presentator Tijl Beckand kreeg via de sociale media veel kritiek voor zijn optreden in het programma, waarbij hem betweterigheid en chagrijn werd verweten. Kemps verdedigde Beckand in de media door te stellen dat de ironie van Beckand niet goed overkwam via het televisiescherm en dat er geen sprake was van enige animositeit tijdens de opnames.


=== 2021 ===

Het zomerseizoen van 2021 begon op 12 juli 2021. Vanwege de coronapandemie waren plexiglasschermen tussen de kandidaten geplaatst en was er geen publiek aanwezig. Op 27 augustus 2021 vond de finale plaats, cabaretier Lisa Loeb won de finale, presentator Bram Douwes werd tweede. Dit seizoen was er ook weer de kijkersvraag en de app-vraag. 


=== 2021/2022 ===

Het winterseizoen begon op maandag 13 december 2021 en telde 30 afleveringen met de finale op vrijdag 21 januari 2022. Dit seizoen werd (voor een groot deel) weer opgenomen met publiek, op de laatste 3 afleveringen na. Bij uitzondering deed Jan Rot voor de tweede keer mee aan het programma. In 2012 verloor hij in de finale van Arjen Lubach. Het was de laatste wens van Rot, die ongeneeslijk ziek is, om nog één keer mee te doen aan het programma. Acteur Jacob Derwig won de finale, journalist en schrijver Frank Heinen werd tweede en journalist Martin Visser derde.


=== 2022 ===

Het zomerseizoen van 2022 ging van start op 11 juli 2022. Tevens was er ter ere van het tienjarige bestaan van De Slimste Mens een jubileumseizoen genaamd De Slimste Mens: All Stars te zien. Hierin gingen zestien van de beste kandidaten uit de afgelopen tien jaar tegen elkaar strijden, onder anderen Francis van Broekhuizen, Klaas Dijkhoff, Jeroen Kijk in de Vegte en Marieke van de Zilver. Deze editie was wekelijks te zien vanaf 22 juli 2022 op NPO Start. Jasper van Kuijk kon in de finaleweek van de reguliere editie niet in de studio aanwezig zijn vanwege een coronabesmetting in de familie. Hij speelde daarom de finaleweek via een videoverbinding vanuit een naastgelegen studio; hij was te zien op een beeldscherm dat op een stoel stond. Van Kuijk werd de winnaar van dit seizoen in de finale die op vrijdag 26 augustus 2022 werd gespeeld. Anniko van Santen werd tweede en Erik van Muiswinkel werd derde. De Slimste Mens: All Stars werd gewonnen door Marieke van de Zilver die ook het winterseizoen 2019/2020 won.


=== 2022/2023 ===

Het winterseizoen begon op maandag 26 december 2022 met de finale op 10 februari 2023. Het programma werd voor het eerst uitgezonden op NPO 1. Daarnaast waren er, met uitzondering van de finaleweek, geen vijf maar vier uitzendingen per week. Ook nieuw dit seizoen was De Slimste Podcast waar Bram Douwes elke week napraatte met oud-kandidaten over de afgelopen afleveringen. Hierin kwamen ook enkele deelnemers aan het huidige seizoen aan het woord. De podcast werd afgesloten met het Collectieve Geheugen, waarin Nynke de Jong meer informatie gaf over een van de onderwerpen die in het spel aan bod zijn gekomen. In dit seizoen was Erik Van Looy, die de Belgische versie van het programma presenteert, een van de deelnemers. Hij hield het zes afleveringen vol. Hij sneuvelde in de eerste aflevering van de finaleweek nadat hij in de finale verloor van Guido Spek. Dichter en theatermaker Martin Rombouts werd dit seizoen de Slimste door actrice Anniek Pheifer en bioloog Mátyás Bittenbinder te verslaan in de finale.


== Deelnemers Talpa/RTL 4 ==


== Deelnemers NCRV/KRO-NCRV ==

Met ingang van zomer 2012: presentator Philip Freriks, omroep NCRV/ KRO-NCRV, jury Maarten van Rossem.


== Externe links ==

KRO-NCRV-site van De slimste mens (Nederland)
Website van De Slimste Mens ter Wereld (Vlaanderen)
(en)   De Slimste Mens in de Internet Movie Database