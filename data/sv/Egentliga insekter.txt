"egentliga insekter (insecta), \u00e4ven kallade \u00e4kta insekter eller bara insekter, \u00e4r en klass inom leddjuren och utg\u00f6r den artrikaste djurgruppen bland landdjuren. det vetenskapliga namnet, insecta, kommer fr\u00e5n latin och betyder \u201cuppdelat\u201d [i tre delar], ett \u00f6vers\u00e4ttningsl\u00e5n fr\u00e5n grekiska \u1f14\u03bd\u03c4\u03bf\u03bc\u03bf\u03bd, \u00e9ntomon. vetenskapen som \u00e4gnar sig \u00e5t insekter kallas f\u00f6r entomologi och en forskare som studerar insekter kallas f\u00f6r entomolog. de egentliga insekterna och klassen urinsekter (entognatha) bildar tillsammans understammen insekter (hexapoda), \u00e4ven kallad sexfotingar. det har r\u00e5tt och r\u00e5dde delvis fortfarande \u00e5r 2021 en viss oenighet om namngivningen, d\u00e4rf\u00f6r att det har varit oklart om urinsekterna skulle r\u00e4knas som en sorts insekter eller bara som med insekter ganska n\u00e4ra besl\u00e4ktade leddjur. vi f\u00f6ljer h\u00e4r artdatabankens terminologi. eftersom de egentliga insekterna idag \u00e4r m\u00e5nga g\u00e5nger fler \u00e4n urinsekterna, och de tv\u00e5 klasserna delar m\u00e5nga egenskaper, \u00e4r det ofta inte s\u00e5 v\u00e4sentligt om urinsekter r\u00e4knas bland insekterna eller inte.\negentliga insekter har existerat i m\u00e5nga miljoner \u00e5r och av jordens \u00e5r 2011 omkring 1 335 000 k\u00e4nda djurarter utg\u00f6r de cirka 900 000. de flesta \u00e4r bevingade och tillh\u00f6r underklassen pterygota, men det f\u00f6rekommer ocks\u00e5 primitiva vingl\u00f6sa insekter, underklassen apterygota. vikten mellan olika arter varierar fr\u00e5n omkring 1 mikrogram till 20 gram.insekternas artrikedom beror till stor del p\u00e5 deras f\u00f6rm\u00e5ga att utnyttja och anpassa sig till m\u00e5nga olika slags nischer, vilket bland annat underl\u00e4ttats av deras flygf\u00e4rdighet, fortplantningskapacitet och deras mindre storlek. att insekter \u00e4r v\u00e4xelvarma g\u00f6r dessutom att de inte beh\u00f6ver lika mycket f\u00f6da som om de hade varit j\u00e4mnvarma.\n\n\n== anatomi ==\ninsekternas hud \u00e4r t\u00e4ckt med ett mer eller mindre f\u00f6rh\u00e5rdnat hudskelett (kutikula eller exoskelett) som best\u00e5r av kitin. kroppen \u00e4r sammansatt av tre tydligt skilda avdelningar: huvud (cephalon), mellankropp (thorax) och bakkropp (abdomen). extremiteterna, som i antal aldrig \u00f6verstiger tre par hos fullbildade insekter, men kan vara f\u00e4rre, genom att ett benpar f\u00f6rkrympt, sitter bara p\u00e5 mellankroppen. s\u00e4llan finns f\u00f6rkrympta extremiteter p\u00e5 bakkroppen.\n\nhuvudet, som best\u00e5r av flera sammanvuxna leder, b\u00e4r antenner, munverktyg och \u00f6gon. munverktygen utg\u00f6rs av den opariga \u00f6verl\u00e4ppen, ett par \u00f6verk\u00e4kar, ett par underk\u00e4kar samt den av ett tredje par, i midlinjen sammanvuxna k\u00e4kar bildade underl\u00e4ppen. \u00f6verl\u00e4ppen \u00e4r ett litet kitinstycke, som upptill begr\u00e4nsar mun\u00f6ppningen och underl\u00e4ppens midstycke b\u00e4r den s\u00e5 kallade tungan. underk\u00e4kar och underl\u00e4pp b\u00e4r dessutom var sitt par tr\u00e5dlika och ledade bihang, som tj\u00e4nstg\u00f6r som k\u00e4nselorgan. hos bitande insekter \u00e4r det ofta l\u00e4tt att urskilja alla mundelar medan mundelarna hos sugande insekter \u00e4r mest sammanvuxna. \u00f6gonen \u00e4r antingen fasett\u00f6gon eller punkt\u00f6gon. ett flertal insekter har ocks\u00e5 en f\u00f6rl\u00e4ngd underk\u00e4ke som kallas snabel men som inte har n\u00e5got med andning att g\u00f6ra utan anv\u00e4nds bara f\u00f6r att inta f\u00f6da.\nde flesta fullvuxna insekter \u00e4r utrustade med ett eller tv\u00e5 par vingar. de fr\u00e4mre sitter alltid p\u00e5 andra leden av mellankroppen och de bakre p\u00e5 tredje leden. ibland \u00e4r ett eller b\u00e4gge vingpar f\u00f6rkrympt och ibland finns inga vingar alls, till exempel hos arbetsmyror. varje vinge best\u00e5r av tv\u00e5 med varandra sammanvuxna kitinhinnor, som h\u00e5lls utsp\u00e4nda av f\u00f6rgrenade kitinlister.\nbakkroppen utg\u00f6rs av mot varandra fritt r\u00f6rliga leder som best\u00e5r av en ryggpl\u00e5t och en bukpl\u00e5t. den tunna hud, som f\u00f6renar dessa pl\u00e5tar, bildar ett instj\u00e4lpt veck. denna anordning m\u00f6jligg\u00f6r pumpande andningsr\u00f6relser genom bakkroppens rytmiska f\u00f6rl\u00e4ngning och f\u00f6rkortning samt till\u00e5ter en stundom enorm utvidgning av bakkroppen vid upptagandet av en st\u00f6rre m\u00e4ngd f\u00f6da samt vid \u00e4ggstockarnas ansv\u00e4llning under mognaden av \u00e4ggen. bakkroppens sista leder b\u00e4r ofta olika bihang, som ledade analspr\u00f6t, griporgan, kopulationsorgan och \u00e4ggl\u00e4ggningsr\u00f6r. i baktarmens yttersta del finns ofta stinkk\u00f6rtlar, ur vilka insekten till sitt f\u00f6rsvar avs\u00f6ndrar illaluktande och svidande v\u00e4tskor.\n\n\n=== andningsorgan ===\ninsekter nyttjar generellt inte aktiv andning utan l\u00e5ter luften g\u00e5 in och ut passivt genom \u00f6ppningar p\u00e5 kroppen. det finns olika andningssystem bland insekter. ett kallas f\u00f6r trak\u00e9er och best\u00e5r av r\u00f6rformiga g\u00e5ngar som fylls med luft. ett annat system kallas f\u00f6r boklungor och best\u00e5r av ih\u00e5liga blodfyllda lameller som ligger parallellt, som sidorna i en bok. mellan dessa lameller finns luft s\u00e5 att gasutbytet kan ske mellan luften och blodet. merparten av insekterna har muskler som kan st\u00e4nga andningsh\u00e5len f\u00f6r att minska luftinfl\u00f6det. som beskrivet ovan kan vissa insekter utvidga bakkroppen f\u00f6r att \u00f6ka lufttillfl\u00f6det i kroppen. hos vissa i vattenlevande insektslarver saknas andh\u00e5l, och i detta fall finns ofta blad- eller tr\u00e5dlika s\u00e5 kallade trak\u00e9g\u00e4lar p\u00e5 bakkroppens sidor, genom vilka det i vattnet l\u00f6sta syret kan upptas genom diffusion.\neftersom insekter inte har ett aktivt andningsorgan har de inte heller n\u00e5gon n\u00e4sa.\ntill f\u00f6ljd av andningsorganens vidstr\u00e4ckta utbredning i alla delar av kroppen \u00e4r utvecklade anordningar f\u00f6r blodcirkulationen on\u00f6diga. blodk\u00e4rlssystemet utg\u00f6rs bara av ett enda, l\u00e4ngs kroppens ryggsida genom muskelknippen f\u00e4st i flera kamrar avdelad, pulserande ryggk\u00e4rl, som driver den f\u00e4rgl\u00f6sa blodv\u00e4tskan fram\u00e5t, till n\u00e4rheten av huvudet. d\u00e4r h\u00f6r blodbanorna upp och blodet sprider sig fritt i mellanrummen mellan kroppens organ.\ni n\u00e4ra samband med andningsorganen st\u00e5r ett f\u00f6r insekterna s\u00e4rskilt organ, den s\u00e5 kallade fettkroppen. den best\u00e5r av massvis samlade fettceller, mellan vilka ytterst talrika och fina trak\u00e9grenar intr\u00e4nger. fettkroppen tj\u00e4nstg\u00f6r huvudsakligen som n\u00e4ringsmagasin.\n\n\n=== nervsystemet ===\nnervsystemet utg\u00f6rs, som hos andra leddjur, av en bukgangliekedja samt en i huvudet bel\u00e4gen nervsvalgring, best\u00e5ende av ett \u00f6vre och ett undre svalgganglion, b\u00e5da f\u00f6renade med en kort nervstr\u00e4ng (kommissur) p\u00e5 vardera sidan om munnen. bukgangliekedjan best\u00e5r av ett antal (h\u00f6gst 11) med dubbla nervstr\u00e4ngar f\u00f6renade nervknutar. av dessa \u00e4r dock hos fullbildade insekter flera sammansm\u00e4lta med varandra, och hos en del arter \u00e4r de till och med f\u00f6renade till en enda i mellankroppen bel\u00e4gen gangliemassa, till exempel hos flugorna. utom n\u00e4mnda nervsystem finns hos insekterna ett annat, det s\u00e5 kallade sympatiska nervsystemet, som utg\u00f6rs av sm\u00e4rre, pariga eller opariga ganglier, f\u00f6renade med l\u00e4ngsg\u00e5ende nervstr\u00e4ngar och st\u00e5ende i samband med dels \u00f6vre svalggangliet, dels med bukgangliekedjan.\n\n\n=== sinnesorgan ===\nav insekternas sinnesorgan har de tv\u00e5 slagen \u00f6gon ovan omn\u00e4mnts. h\u00f6rsel l\u00e5ter sig p\u00e5visas hos m\u00e5nga insekter. det finns till exempel om trumhinnor erinrande inr\u00e4ttningar hos vissa insekter, bland annat p\u00e5 vardera sidan om f\u00f6rsta bakkroppsleden hos gr\u00e4shoppor, i \u00f6vre delen av de fr\u00e4msta skenbenen hos v\u00e5rtbitare och syrsor, men likheten med de h\u00f6gre djurens h\u00f6rselorgan \u00e4r bara ytlig. detsamma kan s\u00e4gas om antennerna, som ocks\u00e5 ansetts delvis vara h\u00f6rselorgan. det ser snarare ut som om hela kroppsytan hos insekterna skulle vara ljuduppf\u00e5ngande och genom sina vibrationer p\u00e5verka de i huden i borst, stift eller i andra bildningar \u00e4ndande nerverna. som speciella k\u00e4nselorgan \u00e4r palper och antenner att betrakta, och de senare \u00e4r med ganska stor visshet \u00e4ven s\u00e4te f\u00f6r luktsinnet.\n\n\n=== fortplantningsorgan ===\nde flesta insekter har inre befruktning, men det finns \u00e4ven insekter som har yttre befruktning.\n\n\n=== anatomisk bild ===\n\n\n== utbredning ==\nmed undantag av oceaner finns insekter i n\u00e4stan alla regioner p\u00e5 jorden. de flesta finns i regioner med tropiskt klimat. h\u00f6gt specialiserade arter lever \u00e4ven i antarktis och p\u00e5 h\u00f6ga bergskedjor. n\u00e5gra insekter har med m\u00e4nniskans hj\u00e4lp spridits till v\u00e4rldens alla h\u00f6rn.\n\n\n== systematik ==\n\n\n=== evolution ===\ndet r\u00e5der delade meningar om exakt hur insekterna \u00e4r sl\u00e4kt med kr\u00e4ftdjur och landlevande leddjur som m\u00e5ngfotingar, skorpioner och spindlar. de \u00e4ldsta k\u00e4nda insektsfossilen \u00e4r omkring 400 miljoner \u00e5r gamla, fr\u00e5n tidsperioden devon, men m\u00f6jligen utvecklades de f\u00f6rsta insekterna redan under silur. flygf\u00f6rm\u00e5gan utvecklades tidigt och gjorde insekterna framg\u00e5ngsrika. under slutet av karbon och b\u00f6rjan av perm fanns storvuxna trollsl\u00e4nde-liknande former med vingspann p\u00e5 upp till 70 centimeter. att de blev s\u00e5 stora kan ha berott p\u00e5 h\u00f6gre syrekoncentration i jordens atmosf\u00e4r och p\u00e5 fr\u00e5nvaron av flygande ryggradsdjur. tidsperioden perm (fr\u00e5n 270 till 252 miljoner \u00e5r sedan) var en storhetstid f\u00f6r insekter, men m\u00e5nga grupper dog ut under \u00f6verg\u00e5ngen till trias. steklarna uppstod under trias och bland dem utvecklades de f\u00f6rsta samh\u00e4llsbyggande insekterna under krita. de har fortsatt att utvecklas tillsammans (samevolution) med blomv\u00e4xterna. m\u00e5nga nutida insekter har utvecklats under terti\u00e4r och kvart\u00e4r. man hittar dem ofta v\u00e4lbevarade i b\u00e4rnsten. studiet av insektsfossil kallas paleoentomologi.\n\n\n=== klassisk systematik ===\nunderklass: apterygota (omstridd)\nordning archaeognatha (hoppborstsvansar)\nordning zygentoma (silverborstsvansar)\nordning monura - utd\u00f6d\nunderklass: pterygota (bevingade insekter)\ninfraklass: palaeoptera (kan vara parafyletisk)\nordning ephemeroptera (dagsl\u00e4ndor)\nordning palaeodictyoptera - utd\u00f6d\nordning megasecoptera - utd\u00f6d\nordning archodonata - utd\u00f6d\nordning diaphanopterodea - utd\u00f6d\nordning protodonata - utd\u00f6d\nordning odonata (trollsl\u00e4ndor)\ninfraklass: neoptera\n\u00f6verordning: exopterygota (insekter med ofullst\u00e4ndig metamorfos)\nordning caloneurodea - utd\u00f6d\nordning titanoptera - utd\u00f6d\nordning protorthoptera - utd\u00f6d\npolyneoptera\nordning grylloblattodea (syrsborstsvansar)\nordning mantophasmatodea\nordning plecoptera (b\u00e4cksl\u00e4ndor)\nordning embioptera (spinnfotingar)\nordning zoraptera (jordl\u00f6ss)\nordning dermaptera (tvestj\u00e4rtar)\northopteroidea\nordning orthoptera (hoppr\u00e4tvingar)\nordning phasmida (sp\u00f6kskr\u00e4ckor)\ndictyoptera\nordning blattodea (kackerlackor)\nordning isoptera (termiter)\nordning mantodea (b\u00f6nsyrsor)\nparaneoptera\nordning psocoptera (st\u00f6vsl\u00e4ndor)\nordning thysanoptera (tripsar)\nordning phthiraptera (djurl\u00f6ss)\nordning hemiptera (skinnbaggar alt. halvvingar)\n\u00f6verordning: endopterygota (insekter med fullst\u00e4ndig metamorfos)\nordning hymenoptera (steklar)\nordning coleoptera (skalbaggar)\nordning strepsiptera (vridvingar)\nneuropteroidea\nordning raphidioptera (halssl\u00e4ndor)\nordning megaloptera (vattenn\u00e4tvingar)\nordning neuroptera (n\u00e4tvingar)\nmecopteroidea\nordning mecoptera (n\u00e4bbsl\u00e4ndor)\nordning siphonaptera (loppor)\nordning diptera (tv\u00e5vingar)\nordning protodiptera utd\u00f6d\namphiesmenoptera\nordning trichoptera (nattsl\u00e4ndor)\nordning lepidoptera (fj\u00e4rilar)\nos\u00e4ker systematik\nordning glosselytrodea utd\u00f6d\nordning miomoptera - utd\u00f6danm: en grupp kallas parafyletisk om den inte inneh\u00e5ller alla \u00e4ttlingar till sin n\u00e4rmaste gemensamma stamfader.\nf\u00f6r den nyuppt\u00e4ckta ordningen mantophasmatodea har f\u00f6reslagits det svenska namnet gladiatorer. ingen praxis har dock \u00e4nnu uppn\u00e5tts. det finns ett par olika svenska namn som anv\u00e4nds f\u00f6r mantophasmatodea. det ena \u00e4r rovsyrsor och det andra \u00e4r gladiatorer som \u00e4r en f\u00f6rkortad form av gladiatorr\u00e4tvingar.\n\n\n=== fylogenetisk systematik ===\nfylogenetisk systematik f\u00f6rs\u00f6ker bygga ett system som \u00e5terger verklig sl\u00e4ktskap. den skiljer sig fr\u00e5n den klassiska systematiken framf\u00f6r allt i behandlingen av s.k. parafyletiska grupper, grupper som baseras p\u00e5 \u00e5lderdomliga symplesiomorfier men inte inneh\u00e5ller alla avkomlingar till en gemensam stamform.\nf\u00f6reslagna fylogenetiska system vilar i regel p\u00e5 en kombination av morfologiska och molekyl\u00e4ra stamtr\u00e4d. \nden viktigaste metoden \u00e4r noggrann unders\u00f6kning av anatomi och morfologi (inkl. fossil), men molekyl\u00e4ra data har ocks\u00e5 mycket stor betydelse. dessa baseras p\u00e5 j\u00e4mf\u00f6relser  mellan homologa dna-avsnitt, som kopieras med pcr, sekvenseras och ordnas till ett stamtr\u00e4d med statistiska metoder. gener som ofta anv\u00e4nds f\u00f6r s\u00e5dana studier av insekterna \u00e4r ribosomalt rna, histon h3, ef1\u03b11 och olika mitokondriegener som t.ex. cytokromoxidas 1 (mt-co1) och numera allt oftare hela mitokondrie-dna. ett problem \u00e4r att m\u00e5nga insektsgrupper tycks ha uppst\u00e5tt vid korta radiationer och sedan utvecklat sig vidare under kanske mer \u00e4n 300 miljoner \u00e5r, varvid informationen om den ursprungliga radiationen \u00e4r sv\u00e5r att tolka.\nfylogenetiska system anger inte de niv\u00e5er som finns i klassisk systematik. i allm\u00e4nhet beh\u00e5lls dock de traditionella insektsordningarna, \u00e4ven om man vet att dessa varken har samma \u00e5lder eller samma niv\u00e5. vissa ordningar anses dessutom parafyletiska; det g\u00e4ller kackerlackor, st\u00f6vsl\u00e4ndor och n\u00e4bbsl\u00e4ndor.\nden fylogeni som visas i nedanst\u00e5ende kladogram \u00e4r os\u00e4ker och p\u00e5 flera st\u00e4llen omstridd och kommer troligen att \u00e4ndras de n\u00e4rmaste \u00e5ren, men den \u00e5terger n\u00e5gorlunda vad man anser idag.\n\n\n== f\u00f6rh\u00e5llande till m\u00e4nniskan ==\ninsekter som pollinerar \u00e4r en f\u00f6ruts\u00e4ttning f\u00f6r fruktodling v\u00e4rlden \u00f6ver och exempelvis honungsproducerande bin och silkesmask \u00e4r insekter som anv\u00e4nds som nyttodjur. andra insekter betraktas som skadedjur, exempelvis parasiter som l\u00f6ss och v\u00e4ggl\u00f6ss, sjukdomsb\u00e4rare som myggor och flugor, och insekter som f\u00f6rst\u00f6r eller f\u00f6rs\u00e4mrar jordbruksproduktion som exempelvis gr\u00e4shoppor.\ni m\u00e5nga av v\u00e4rldens kulturer f\u00f6rekommer f\u00f6rt\u00e4ring av insekter, entomofagi.\n\n\n== se \u00e4ven ==\nsveriges insektsfauna\nr\u00e4ttsentomologi\nmedicinsk entomologi\ninsektssamling\n\n\n== referenser ==\nden h\u00e4r artikeln \u00e4r helt eller delvis baserad p\u00e5 material fr\u00e5n nordisk familjebok, insekter, 1904\u20131926.\n\n\n=== noter ===\n\n\n== externa l\u00e4nkar ==\n wikimedia commons har media som r\u00f6r insekter.\n wikispecies har information om insekter.\n wiktionary har ett uppslag om insekt.\nsm\u00e5kryp allt om insekter\ninsekternas allm\u00e4nna morfologi\ninsect evolution\npettersson j., 1989, funktionell anatomi och fysiologi hos insekter, slu."