"die hiernamaals, ook genoem die lewe n\u00e1 die dood, is die begrip dat \u2019n wesentlike deel van \u2019n individu se persoonlike identiteit of bewustheid voortleef n\u00e1 die dood van die fisieke liggaam. volgens verskillende idees van die hiernamaals kan die deel wat n\u00e1 die dood voortleef die siel of gees wees wat \u2019n persoonlike identiteit behou of, aan die ander kant, dalk nie soos in die indiese nirwana. \u2019n geloof in die hiernamaals, wat naturalisties of bonatuurlik kan wees, is in teenstelling met die geloof in vergetelheid n\u00e1 die dood.\nin sommige sienings vind hierdie voortbestaan dikwels plaas in \u2019n spirituele ryk. in ander gewilde sienings word die persoon in die huidige lewe herbore en begin hy die lewensiklus van voor af, waarskynlik met geen herinnering aan wat hy in \u2019n vorige lewe gedoen het nie. volgens laasgenoemde siening kan sulke hergeboortes en sterftes oor en oor plaasvind totdat die individu \u2019n spiriturele ryk betree. belangrike sienings van die hiernamaals kom voor in godsdiens, esoterie en metafisika.\nvolgens sommige geloofstelsels, soos die abrahamitiese tradisie, gaan afgestorwenes na \u2019n spesifieke bestaansvlak n\u00e1 die dood soos deur god of \u2019n ander goddelike oordeel bepaal, gebaseer op hul dade en geloofsooruigings terwyl hulle gelewe het. in teenstelling daarmee word die aard van die voortgesette bestaan in stelsels van re\u00efnkarnasie, soos in die indiese gelowe, regstreeks bepaal deur die dade van die individu in die vorige lewe eerder as deur die besluit van \u2019n ander wese.\n\n\n== verskillende metafisiese modelle ==\nte\u00efste glo gewoonlik die een of ander lewe wag op mense n\u00e1 hul dood. lede van sommige algemene niete\u00efstiese gelowe glo ook in \u2019n hiernamaals, maar sonder verwysings na \u2019n godheid. die sadduse\u00ebrs was \u2019n antieke joodse sekte wat weer geglo het daar is \u2019n god, maar nie \u2019n hiernamaals nie.\nbaie godsdienste, of hulle in die siel se voortbestaan in \u2019n ander lewe glo (soos die christendom, islam en baie heidende geloofstelsels) of in re\u00efnkarnasie (soos baie vorme van hindoe\u00efsme en boeddhisme), glo \u2019n mens se status in die hiernamaals is \u2019n beloning of straf vir hul optrede gedurende hul lewe.\n\n\n=== re\u00efnkarnasie ===\nre\u00efnkarnasie is die filosofiese of godsdienste begrip dat \u2019n individu \u2019n nuwe lewe in \u2019n ander fisieke liggaam of vorm begin n\u00e1 elke biologiese dood. dit word ook hergeboorte genoem en is deel van die samsara-leerstelling van \u2019n sikliese bestaan. dit is \u2019n sentrale leerstelling in alle groot indiese gelowe, soos boeddhisme, hindoe\u00efsme, djainisme en sikhisme. die idee van re\u00efnkarnasie kom voor in baie antieke kulture, en griekse historiese figure soos  pythagoras, sokrates en plato het in hergeboorte/metapsigose geglo. dit is ook \u2019n algemene geloofsoortuiging in verskeie antieke en moderne godsdienste, soos spiritisme en teosofie, en word aangetref in baie stamgemeenskappe in w\u00earelddele soos australi\u00eb, oos-asi\u00eb, siberi\u00eb en suid-amerika.hoewel die meeste denominasies in die abrahamitiese godsdienste (juda\u00efsme, die christendom en islam) nie in re\u00efnkarnasie glo nie, verwys spesifieke groepe in di\u00e9 godsdienste wel na re\u00efnkarnasie; dit sluit in die hoofstroom- historiese en kontempor\u00eare kabbala-aanhangers, kathare, alawiete, droese en orde van die rosekruis. die historiese verhoudings tussen hierdie sektes en die geloofsoortuigings oor re\u00efnkarnasie wat tipies was van neoplatonisme, orphisme, hermetisme en gnostisisme van die romeinse tydperk, sowel as die indiese gelowe, is die onderwerp van onlangse navorsing deur geleerdes. unity church en sy stigter, charles fillmore, leer ook van re\u00efnkarnasie. die kerk van sci\u00ebntologie beklemtoon die verskil tussen re\u00efnkarnasie en vorige lewens. terwyl die eersgenoemde verwerp word, erken die kerk die konsep van vorige lewens, al maak dit nie amptelik deel uit van sy dogma nie. die aetherius-geselskap se leerstellings verwys eksplisiet na vorige lewens.die britse kernfisikus en molekul\u00eare bioloog jeremy hayward, wat aan die universiteit van cambridge verbonde is, verwys na hoofstroom-wetenskaplikes wat die hipotese steun dat die bewussyn naas ruimte, tyd, materie en energie moontlik een van die grondliggende elemente van ons w\u00eareld kan wees.\n\n\n=== hemel en hel ===\ndie hemel, tian, jannah, valhalla of die somerland is algemene plekke waar wesens soos gode, engele, djins, heiliges of eerbiedwaardige voorouers glo ontstaan, gekroon word of lewe. volgens die geloofsoortuigings van sommige godsdienste kan hemelse wesens op die aarde neerdaal of re\u00efnkarneer, en aardse wesens kan in die hiernamaals hemel toe gaan of, in sommige uitsonderlike gevalle, lewend opvaar na die hemel.\ndie hemel word dikwels beskryf as \u2019n \"ho\u00ebr plek\", die heiligste plek en \u2019n paradys (in teenstelling met die hel, die onderw\u00eareld of die \"lae plek\") en is vir aardse wesens toeganklik volgens uiteenlopende standaarde van goddelikheid, goedheid, vroomheid of \u2019n ander deugsaamheid, of eenvoudig deur die wil van god. sommige glo in die moontlikheid van \u2019n hemel op aarde in \u2019n volgende w\u00eareld.\nin indiese gelowe word die hemel beskou as svarga loka, \u2019n oorgangsplek vir regverdige mense. daar is sewe positiewe streke waarheen die siel n\u00e1 die dood kan gaan, en sewe negatiewe streke. nadat die siel in \u2019n spesifieke streek gebly het, word dit in verskillende lewensvorme herbore na gelang van sy karma. di\u00e9 siklus kan verbreek word nadat \u2019n siel sy moksja of nirwana bereik het.\ndie hel is in baie godsdienste en volkstradisies \u2019n plek van foltering en straf in die hiernamaals. sommige godsdienste beeld die hel uit as \u2019n ewige plek, en ander as \u2019n tussentydse tydperk tussen re\u00efnkarnasies. di\u00e9 tradisies beskou die hel gewoonlik as \u2019n ander dimensie of as iewers onder die aardoppervlak. ander bestemmings n\u00e1 die dood sluit in die vaevuur en limbo.\ntradisies wat nie die hiernamaals as \u2019n plek van beloning of straf beskou nie, beskryf die hel bloot as die blyplek van die afgestorwenes, die graf, sjeool of doderyk, wat onder die aardoppervlak gele\u00eb is.\n\n\n== antieke godsdienste ==\n\n\n=== antieke egiptiese godsdiens ===\ndie hiernamaals het \u2019n belangrike rol gespeel in die antieke egiptiese godsdiens. di\u00e9 geloofstelsel is een van die vroegstes in die opgetekende geskiedenis. wanneer die liggaam gesterf het, het dele van die siel bekend as die ka (\u2019n weergawe van die liggaam) en die ba (persoonlikheid) na die koninkryk van die dooies gegaan. terwyl die siel in die paradys was, het osiris ge\u00ebis dat werk gedoen word as vergoeding vir die beskerming wat hy verskaf het. standbeelde is dus in die graftombes geplaas om as plaasvervangers vir die afgestorwenes op te tree.om \u2019n mens se beloning in die hiernamaal te kry was \u2019n veeleisende beproewing \u2013 dit het \u2019n sondelose hart vereis, asook die vermo\u00eb om towerspreuke, wagwoorde en formules uit die dodeboek te ken. in die doeat (doderyk) het anoebis die oorledene se hart geweeg teen die veer van waarheid en geregtigheid uit die hooftooisel van die godin ma\u00e4t. as die hart ligter as die veer was, kon die oorledene voortgaan na die paradys, maar as dit swaarder was, sou die god ammit die liggaam eet.daar is ook geglo die enigste manier om \u2019n lewe n\u00e1 die dood te h\u00ea was dat \u2019n persoon gemummifiseer en in \u2019n sarkofaag begrawe word. net as die liggaam reg gebalsem en begrawe is, kon al die elemente van die oorledene soos die ka, ba en ach (intellek) weer bymekaar uitkom. dan kon die dooies weer lewend word in die paradys en die son vergesel op sy daaglikse reis. vanwe\u00eb die gevare wat in die hiernamaals gewag het, is die dodeboek by die liggaam in die graftombe geplaas saam met juwele en kos. hulle het ook die mondopeningseremonie gebruik om die mond van die oorledene se standbeeld of mummie ritueel oop te maak sodat die persoon in die hiernamaals sou kon asemhaal, eet en praat.op 30 maart 2010 het \u2019n woordvoerder van die egiptiese departement van kultuur beweer \u2019n groot rooi granietdeur is in luxor ontdek met inskripsies deur oeser, \u2019n magtige raadgewer van die 18de dinastie se koningin hatsjepsoet, wat van 1479 v.c. tot 1458 v.c. regeer het. daar word geglo die vals deur is \u2019n \"deur na die hiernamaals\". volgens die argeolo\u00eb is dit in romeinse egipte in \u2019n struktuur herbruik.\n\n\n=== antieke griekse en romeinse godsdiens ===\ndie god hades was in die griekse mitologie bekend as die koning van die onderw\u00eareld, \u2019n plek waarheen siele n\u00e1 die dood gegaan het. hermes, die boodskapper van die gode, sou \u2019n afgestorwene se siel neem na die onderw\u00eareld, wat ook hades genoem is. hy sou die siel op die oewer van die styx, die rivier tussen die lewendes en die dooies, los.\ncharon, die bootsman, sou dan die siel oor die rivier na hades neem as die afgestorwene geld by hom gehad het; di\u00e9 is op die begrafnis onder die oorledene se tong geplaas. in die onderw\u00eareld is die siel deur aiakos, rhadamanthys en koning minos geoordeel. die siel sou dan na elysion, tartaros, die affodilveld of die veld van straf gestuur word.\ndie elysion was die plek waarheen siele gegaan het as die afgestorwene \u2019n rein lewe gelei het. daar was groen velde, valleie en berge; almal was rustig en tevrede; en die son het altyd geskyn. tartaros was vir die mense wat die gode belaster het of bloot opstandig en bewustelik boos was. die affodilveld was vir \u2019n verskeidenheid siele: di\u00e9 wat net soveel goeie dade gedoen as sondes gepleeg het, di\u00e9 wat besluiteloos was of nie geoordeel is nie. die veld van straf was vir mense wat dikwels sonde gepleeg het, maar nie so erg dat hul siele tartaros verdien het nie. in tartaros is die siel gestraf deur dit met lawa te brand of op \u2019n folterbank uitmekaar te trek.\ndie romeine het \u2019n soortgelyke geloofstelsel gehad, met hades wat as pluto bekend was.\nsommige griekse legendes is toegelaat om die onderw\u00eareld te besoek. in die mite oor die 12 take van herakles word die held herakles (of hercules) byvoorbeeld na die onderw\u00eareld gestuur om die driekoppige waghond, kerberos, te vang as een van sy take. in die droom van scipio beskryf cicero iets wat na \u2019n buiteliggaamlike ervaring klink: van die siel wat hoog bo die aarde reis en van ver af op die klein planeet neerkyk. in boek vi van vergilius se aeneis reis die held aeneas na die onderw\u00eareld om sy pa te sien. daar aanskou hy die onderskeie dele van die onderw\u00eareld. sy pa wys hom ook al die toekomstige helde van rome wat sal lewe as aeneas sy roeping vervul en die stad bou.\n\n\n=== ou noorse godsdiens ===\nvolgens die antieke noorse godsdiens het die siel uit verskeie dele bestaan:\n\ndie hamr (voorkoms, met \u2019n spirituele element wat magies gemanipuleer kon word).\ndie hugr (gedagtes, emosies, wil).\ndie fylgja (begeleidende gees).\ndie hamingja (potensialiteit of lot).die hugr is beskou as die deel wat \u2019n liggaam n\u00e1 die dood verlaat, moontlik nadat die liggaam heeltemal ontbind het.\ndie graf is dikwels beskryf as die plek waar die dooies woon. kos en bier is vir hulle uitgesit. dit bots met \u2019n ander geloof, en dit is dat afgestorwenes op \u2019n reis gegaan het na die doderyk, wat in \u2019n berg, aan die ander kant van die see, in die hemele of in die onderw\u00eareld kon wees. geen logiese verband is al tussen di\u00e9 twee uiteenlopende idees gevind nie.volgens antieke letterkunde, die oudste bronne met inligting oor die noorse idee van die hiernamaals, word verskillende ryke vir afgestorwenes beskryf. van die bekendstes is:\n\nhelgafjell, die \"heilige berg\", was een van die plekke in wes-noorse bronne waarheen afgestorwenes gegaan het. dit kon \u2019n nabygele\u00eb berg wees en is as so heilig beskou dat niemand daarna kon kyk sonder om eers sy gesig te was nie. in die heilige berg kon die afgestorwenes dieselfde soort lewe lei as toe hulle nog geleef het. sommige sieners kon na die berg kyk en \u2019n plek van warmte, drinkgoed en \u2019n geselsery sien.in sterk kontras hiermee was die hel, of hel se ryk, die ondergrondse ryk wat regeer is deur die gelyknamige blou-en-swart vroulike reus. naby hel se ryk was n\u00e1str\u00f6nd, wat beskryf is as \u2019n plek van donkerte en afgryse. dit was van die w\u00eareld van die lewendes geskei deur \u2019n vinnig vloeiende rivier wat die dooies moes oorsteek. in sagas word vertel vegters was so bang vir di\u00e9 plek dat hulle hulself soms met hul spiese gesteek het voor hulle doodgegaan het om hel te laat dink hulle het \u2019n heldhaftige dood op die slagveld gesterf.valhalla was die god odin se saal waar die helfte van die soldate wat op die slagveld dood is, versamel het as die einherjar (elitemag), wat moes fiks bly vir die finale slag tussen goed en kwaad. dit lyk of valhalla iewers in die hemele gele\u00eb was. dit was hoofsaaklik \u2019n plek vir mans. die vroue wat daar gewoon het, was die walkure, wat die gesneuwelde soldate op die slagveld bymekaargemaak en na valhalla gebring het, waar hulle vir die soldate heuningbier geskink het.f\u00f3lkvang was \u2019n veld waar die godin fr\u00f8ya gewoon het saam met die ander helfte van soldate wat op die slagveld dood is.daar is min inligting oor waarheen vroue gegaan het, maar beide helgafjell en hel se ryk moes oop gewees het vir hulle. as gekyk word na die groot geskenke wat n\u00e1 hul dood by vroue gelos is, is dit duidelik hulle moes ook volgens die antieke nore \u2019n lewe n\u00e1 die dood gehad het.\n\n\n== abrahamitiese gelowe ==\n\n\n=== juda\u00efsme ===\nsjeool is in die hebreeuse bybel \u2019n plek van donkerte waarheen alle afgestorwenes gaan, beide die regverdiges en goddeloses. dit is \u2019n plek van stilte en donkerte wat van die lewe en van god afgesny is. dit word in die afrikaanse bybel as \"doderyk\" vertaal.\ndie inwoners van sjeool is geeste sonder persoonlikheid of krag. daar word geglo hulle kan in sekere omstandighede deur die lewendes gekontak word, soos die heks van endor wat die gees van samuel kontak vir saul, maar sulke praktyke is verbode (deuteronomium 18:10-11).terwyl dit voorkom of die hebreeuse bybel sjeool beskryf as die permanente tuiste van die dooies, het in die tydperk van die tweede tempel (rofweg 500 v.c. tot 70 n.c.) \u2019n uiteenlopende stel idees ontwikkel. in sommige tekste word sjeool beskou as die tuiste van beide die vromes en die boses en word dit in aparte afdelings verdeel; in ander word dit beskou as \u2019n plek van straf net vir die boses. toe die hebreeuse bybel omstreeks 200 v.c. in antieke aleksandri\u00eb in grieks vertaal is, is die woord \"hades\" (die griekse onderw\u00eareld) gebruik vir die vertaling van sjeool.\ndie talmoed bied \u2019n paar idees oor die hiernamaals. n\u00e1 \u2019n persoon se dood word sy siel geoordeel. di\u00e9 wat vroom lewens gelei het, gaan dadelik die olam haba (w\u00eareld wat kom) binne. die meeste mense doen dit egter nie dadelik nie, maar gaan deur \u2019n tydperk van retrospeksie van hul aardse dade en word bewus gemaak van wat hulle verkeerd gedoen het. sommige beskou dit as \u2019n tydperk van \"heropleiding\", omdat die siel wys word wanneer iemand se foute hersien word. ander beskou dit as \u2019n tydperk van onder meer spirituele ongemak oor verkeerde dade van die verlede. aan die einde van di\u00e9 tydperk, nie langer as \u2019n jaar nie, kan die siel sy plek inneem in die w\u00eareld wat kom.\nhoewel ongemak deel is van sekere joodse idees van die hiernamaals, is die begip \"ewige verdoemenis\", wat so algemeen in ander godsdienste is, nie \u2019n leerstelling van die joodse lewe n\u00e1 die dood nie. volgens die talmoed wag die uitdelging van die siel op net \u2019n baie kleiner groep kwaadwillige en bose leiers \u2013 \u00f3f di\u00e9 wie se bose dade ver buite die norm is \u00f3f di\u00e9 wat groot groepe mense na uiterse boosheid lei.die joodse filosoof maimonides beskryf die olam haba in spirituele terme en vervang die voorspelde fisieke opstanding met \u2019n toekomstige wonderwerk wat nie met die hiernamaals verband hou nie. volgens maimonides is daar \u2019n lewe n\u00e1 die dood vir die siel van elke mens \u2013 \u2019n siel wat geskei word van die liggaam waarin dit gedurende die mense se aardse lewe \"gehuisves\" was.\ndie klassieke werk van joodse mistisisme, die zohar, beskryf \"gehenna\" (hel) nie as \u2019n plek van straf vir die boses nie, maar \u2019n plek vir die spirituele reiniging van siele.\n\n\n=== christendom ===\n\n\n==== die hemel ====\nin die christendom word die hemel tradisioneel beskou as die koninkryk van god en die blyplek van engele. in die tradisionele christendom word dit as \u2019n fisieke plek in die hiernamaals beskou. die meeste denominasies beskou ook die hemel as die plek vir die regverdiges n\u00e1 die dood, gewoonlik \u2019n tydelike plek tot met die \"opstanding van die dooies\".\n\nvolgens christene het jesus n\u00e1 sy kruisiging en opstanding na die hemel opgevaar en sit hy aan die regterhand van god, en hy sal met heerlikheid terugkeer met die tweede wederkoms. volgens hulle het verskeie mense lewend opgevaar na die hemel, soos henog, oupagrootjie van noag; elia; en jesus self. die rooms-katolieke en oosters-ortodokse kerk glo maria, jesus se moeder, het ook lewend opgevaar.\nhoofstroom-christene glo in die geloofsbelydenis van nicea, en die afrikaanse weergawe sluit die volgende sin in: \"ons verwag die opstanding van die dooies en die lewe van die toekomstige bedeling.\" in die bybel kom die toekomstige \"koninkryk van die hemel\" verskeie kere ter sprake in voorspellings van die nuwe aarde wat sal volg op die opstanding van die dooies \u2013 veral in jesaja en openbaring.\ndaar word dus in taamlik verskillende betekenisse van die hemel gepraat: as \u2019n ander dimensie, die fisieke lug bo ons, die koninkryk van goddelike volmaaktheid wat reeds bestaan en \"die toekomstige bedeling\" wanneer \u2019n ewige lewe op die gelowiges wag.\njesus het ges\u00ea: \"daar kom \u2019n tyd wanneer almal wat in die grafte is, [die stem van die seun van god] sal hoor en sal uitgaan. di\u00e9 wat goed gedoen het, sal opstaan en lewe, en di\u00e9 wat verkeerd gedoen het, sal opstaan en veroordeel word.\u201d die rooms-katolieke kerk beskou die hemel as \u2019n staat, \u2019n toestand van bestaan, eerder as \u2019n spesifieke plek in die kosmos. pous johannes paulus ii het verklaar: \"die 'hemel' of 'geluk' waarin ons ons sal bevind, is n\u00f3g \u2019n abstrakte begrip n\u00f3g \u2019n fisieke plek in die wolke, maar \u2019n lewende, persoonlike verhouding met die heilige drie-eenheid. dit is ons ontmoeting met die vader wat plaasvind in die opgestane christus deur die kommunie van die heilige gees.\" di\u00e9 christene wat nog nie heeltemal gereinig is nie, moet deur \u2019n toestand van reiniging, bekend as die vaevuur, gaan voordat hulle in die hemel kan kom.sommige protestantse denominasies glo \u2019n mens gaan hemel toe sodra jy sterf, terwyl ander leer dit gebeur eers in \u2019n latere stadium (die laaste oordeel). twee begrippe wat verband hou met mekaar en dikwels verwar word, is die \"opstanding van die liggaam\" en die \"onsterflikheid van die siel\". in die eerste begrip gaan die siel nie hemel toe nie tot met die laaste oordeel of die einde van tyd wanneer dit (saam met die liggaam) opstaan en geoordeel word. in die tweede begrip gaan die siel onmiddellik n\u00e1 die dood na \u2019n hemel op \u2019n ander vlak. hierdie begrippe word gewoonlik gekombineer in die leerstelling van die dubbele oordeel waar die siel een keer net n\u00e1 die dood geoordeel word en na \u2019n tydelike hemel gaan terwyl dit wag op die tweede en finale oordeel aan die einde van tyd.mense wat in die onsterflikheid van die siel glo, neem gewoonlik aan die term \"hemel\" verwys na die koninkryk waarin god tans woon. die ewige lewe, daarenteen, vind plaas in \u2019n hernude, ongerepte en perfekte skepping, wat ook \"hemel\" genoem kan word omdat god permanent daar sal woon saam met \"sy volke\". daar sal nie meer \u2019n skeiding tussen god en die mens wees nie, asook geen siektes, dood en trane nie.\n\ndie oosters-ortodokse kerk glo die hemel is deel van vergoddeliking of teose, waar elke mens deur sy lewe nader aan god probeer kom deur \u2019n vroom lewe te lei en eindelik eienskappe met god deel. di\u00e9 kerk en die ori\u00ebntaal-ortodokse kerk glo egter god is eindelik die enigste een wat \u2019n finale s\u00ea het oor wie hemel toe kan gaan.\nvolgens die oosters-ortodokse kerk het verskeie heiliges al \u2019n visioen van die hemel gehad. die ortodokse begrip van die lewe in die hemel word beskryf in een van die gebede vir die dooies: \u2026 \u2019n plek van lig, \u2019n plek van groen weivelde, \u2019n plek van kalmte, waar geen siektes, hartseer of gesug is nie.jehovah se getuies glo die hemel is die blyplek van jehovah (god). in plaas van die gewone siening dat alle christene hemel toe gaan, glo hulle net 144 000 uitverkore volgelinge sal opstaan en na die hemel gaan om saam met christus te regeer oor die meerderheid mense, wat op die aarde sal woon.volgens die kerk van jesus christus van die heiliges van die laaste dae is die hiernamaals eers in twee dele verdeel tot met die laaste oordeel; daarna is dit in vier dele verdeel. die boonste drie, waarna verwys word as \"grade van glorie\", word vergelyk met die helderheid van hemelliggame: die son, maan en sterre.\nvoor die laaste oordeel sal siele wat met die dood van hul liggaam geskei is, \u00f3f na die paradys gaan \u00f3f na \u2019n geestestronk, na gelang van of hulle gedoop en aangeneem is. in eersgenoemde hou die inwoners aan met leer ter voorbereiding vir die laaste oordeel. die geestestronk is vir die boses, onboetvaardiges en di\u00e9 wat nie gedoop is nie; hulle kan egter boete doen en die evangelie aanvaar, en gedoop word deur die praktyk doop vir die dooies.n\u00e1 die opstanding en laaste oordeel word mense na een van vier vlakke gestuur: die hemelse koninkryk, waarvan die glorie met die son vergelyk kan word; die aardse koninkryk, wat met die maan vergelyk kan word; die \"telestiale\" koninkryk, wat met die sterre vergelyk kan word; en die verdoemenis, die blyplek van satan, gevalle engele en mense wat onvergeeflike sondes gepleeg het.\n\n\n==== die hel ====\nhoewel straf deel uitmaak van sekere christelike sienings van die hiernamaals, is die begrip \"ewige verdoemenis\" \u2019n algemene leerstelling. die hel is in die christendom die plek of toestand waarheen onboetvaardige sondaars gaan \u2013 \u00f3f met hul dood \u00f3f met die laaste oordeel. die aard daarvan kan uit verskillende hoofstukke van die bybel afgelei word.\nteolo\u00eb beskou die hel oor die algemeen as die logiese gevolg van die gebruik van die vrye wil om eenheid met christus te verwerp. verskillende hebreeuse en griekse woorde word in die afrikaanse bybel as \"doderyk\" of \"hel\" vertaal, onder meer:\n\n\"sjeool\" in die ou testament en \"hades\" in die nuwe testament. daar word oor die algemeen saamgestem nie een van die woorde verwys spesifiek na \u2019n plek van ewige verdoemenis nie, maar na die graf, die tydelike blyplek van afgestorwenes, die onderw\u00eareld.\n\"gehenna\" in die nuwe testament. dit word as \"hel\" vertaal en beskryf as \u2019n plek waar beide die siel en die liggaam vernietig kan word in \u2019n \"onblusbare vuur\".\ndie griekse werkwoord \u03c4\u03b1\u03c1\u03c4\u03b1\u03c1\u1ff6 (tartar\u014d)\", wat een keer in die nuwe testament voorkom, word vertaal as \"in die hel gestort\".in die ou testament word die doderyk beskou as \u2019n plek onder die grond en die \"land van die donker nag met sy diep duisternis\". teen die 3de tot 2de eeu v.c. het die idee begin posvat dat daar verskillende afdelings van sjeool is vir die regverdiges en die boses. volgens die boek van henog was sjeool in vier dele verdeel vir vier soorte afgestorwenes: die gelowige heiliges wat in die paradys op opstanding wag, die gewone vromes wat op hul beloning wag, die boses wat op hul straf wag en die boses wat reeds gestraf is en nie op die oordeelsdag sal opstaan nie. die boek van henog word deur die meeste christelike denominasies en al die joodse denominasies as een van die apokriewe boeke beskou.\nteen die tyd van jesus het sommige jode geglo die mense in sjeool wag op die opstanding van die dooies \u2013 \u00f3f in gerief (in die \"ereplek langs abraham\") of in foltering.\nin die nuwe testament word die hel dikwels beskryf as die \"onblusbare vuur\" of \"ewige vuur\". op ander plekke word gepraat van \u2019n plek waar mense \"sal huil en op hulle tande sal kners\", van \"lyding\" en \"benoudheid\", \"ewige verdoemenis\", \"gloeiende vuur\" en \"veroordeel en verdelg\". openbaring praat van \"die poel van vuur en swael\" waar \"die duiwel, die dier en die vals profeet dag en nag gepynig [sal] word tot in alle ewigheid\".\n\n\n==== vaevuur ====\ndie idee van \u2019n vaevuur word veral met die rooms-katolieke kerk verbind. di\u00e9 kerk glo dat almal wat in god se grasie en vriendskap sterf, maar nog nie volkome gereinig is nie, inderdaad van hul ewige redding verseker is. hulle ondergaan egter n\u00e1 die dood reiniging om die vreugde van die hemel te kan ervaar. sekere tekste verwys na \u2019n \"reinigende vuur\", hoewel dit nie altyd \u2019n vaevuur genoem word nie.\nlidmate van die anglo-katolieke tradisie glo ook oor die algemeen in die vaevuur. die metodistekerk glo nie amptelik daarin nie en ontken die moontlikheid dat so iemand deur gebed gehelp kan word.\n\n\n==== limbo ====\nondanks die algemene sienswyse is limbo, waaroor telo\u00eb vanaf die begin van die middeleeue geskryf het, nooit binne die rooms-katolieke kerk erken nie. dit was egter met tye \u2019n baie gewilde teologiese teorie in die kerk. limbo is \u2019n teorie dat ongedoopte maar onskuldige siele, soos di\u00e9 van babas en vroom mense wat voor jesus se geboorte gelewe het, nie in die hemel of hel is nie. hulle is dus nie skuldig aan enige persoonlike sonde nie, maar omdat hulle nie gedoop is nie word hulle nog deur erfsonde geraak. hulle bestaan dus in \u2019n toestand van natuurlike, maar nie bonatuurlike, geluk tot met die einde van tyd.\nin ander christelike denominasies is dit al beskryf as \u2019n tussentydse plek of toestand van vergetelheid en verwaarlosing.\n\n\n=== islam ===\ndie islamitiese geloof in die hiernamaals soos dit in die koran gestel word, is beskrywend. die arabiese woord vir die paradys is djannah en vir die hel djahannam. hul vlak van gerief terwyl hulle in die graf is, hang af van hul vlak van iman, of geloof, in die almagtige skepper (god of allah). om goeie en gesonde iman te bereik moet \u2019n mens regverdige dade doen, anders kan sy vlak van iman krimp of wegkwyn.\nin die koran waarsku god dat \u2019n ernstige straf wag op hulle wat nie in die hiernamaals (aagirat) glo nie, en dat die hel voorberei is vir hulle wat die ontmoeting met hom verwerp.islam leer die doel van \u2019n mens se skepping is om god alleen te aanbid, wat insluit om goedhartig te wees teenoor ander mense en dinge. die lewe op aarde is net \u2019n toets vir ons en om elke individu se eindelike woonplek te bepaal, of dit nou straf of djannat in die hiernamaals is, wat vir ewig is.\nbeide djannah en djahannam het verskillende vlakke. djannah het agt poorte en sewe vlakke. hoe ho\u00ebr die vlak is, hoe beter is dit en hoe gelukkiger is jy. djahannam het sewe vlakke: hoe laer, hoe erger. individue sal na albei ewige woonplekke gaan op die laaste dag, wat begin nadat die engel iesrafiel die tweede keer op die trompet geblaas het. moslems glo in die voortbestaan van die siel en \u2019n getransformeerde fisieke bestaan n\u00e1 die dood.\n\u2019n sentrale leerstelling van die koran is die laaste dag, waarop die w\u00eareld vernietig sal word en allah alle mense en djien uit die dood sal laat opstaan om geoordeel te word. dit is ook bekend as die dag van opstanding, dag van oordeel, dag van afrekening, alomvattende dag en die uur.\ntot die dag van oordeel bly gestorwenes se siele in hul graf, wagtend op die opstanding. hulle begin egter dadelik \u2019n voorsmaak kry van die lot wat op hulle wag. di\u00e9 wat vir die hel bestem is, sal in hul graf ly en di\u00e9 wat vir die paradys bestem is, sal vrede h\u00ea. die opstanding op die laaste dag is fisiek; daar word verduidelik dat god die ontbinde liggaam sal herskep: \"sien hulle nie dat allah, wat die hemele en die aarde geskape het, in staat is om hulle ewebeeld te skep nie?\"op die laaste dag sal opgestane mense en djien deur allah geoordeel word volgens hul dade. hulle sal daarna \u00f3f na die paradys gaan, waar hulle vir ewig spirituele en fisieke genot sal ervaar, \u00f3f na die hel om vir ewig spirituele en fisieke lyding te ervaar. die dag van oordeel word beskyf as soos om op \u2019n nou brug (so dun soos \u2019n menslike haar en skerper as \u2019n skeermes) oor die hel te loop om die paradys binne te gaan. di\u00e9 wat val omdat hulle swaar aan hul slegte dade dra, sal vir altyd in die hel bly.\n\n\n=== baha\u2019i ===\nvolgens die leerstellings van baha\u2019i is die aard van die hiernamaals buite die begrip van di\u00e9 wat leef, nes \u2019n ongebore fetus nie die aard van die w\u00eareld buite die baarmoeder sal kan verstaan nie. die baha\u2019i-geskrifte lui die siel is onsterflik en sal n\u00e1 die dood voortgaan om te vorder totdat dit god se teenwoordigheid bereik. volgens die baha\u2019i-geloof sal siele in die hiernamaals hul individualiteit en bewussyn behou en in staat wees om ander siele, met wie hulle diepgaande verhoudings aangeknoop het \u2013 soos gades \u2013 te herken en met hulle op \u2019n geestelike vlak te kommunikeer.volgens die baha\u2019i-geskrifte is daar onderskeiding tussen siele in die hiernamaals en sal siele die waarde van hul eie dade kan herken en die gevolge daarvan verstaan. daar word verduidelik die siele wat aan god toegewyd was, sal blydskap ervaar, terwyl diegene wat verkeerd geleef het, bewus sal word van die geleenthede wat hulle misgeloop het. daarbenewens sal siele die prestasies van ander siele wat dieselfde vlak bereik het, kan herken, maar nie diegene wat 'n ho\u00ebr rang bereik het nie.\n\n\n== indiese gelowe ==\n\n\n=== hindoe\u00efsme ===\ndie oepanisjads (die laaste van die vediese geskrifte) beskryf re\u00efnkarnasie (poenarjanma; sien ook samsara). in die bhagavad-gita, \u2019n belangrike hindoe-geskrif, word uitgebreid oor die hiernamaals geskryf. hier s\u00ea die god krisjna nes \u2019n man sy ou klere weggooi en nuwes dra, so verwerp die siel die ou liggaam en neem \u2019n nuwe een aan. hindoes glo die liggaam is bloot \u2019n skulp; dit bestaan uit die \"vyf elemente\" (aarde, water, vuur, lig en lug). daarenteen is die siel binne-in onveranderlik en onvernietigbaar; nie een van die vyf elemente kan dit beskadig nie. dit neem verskillende lewens aan in \u2019n siklus van geboorte en dood. die einde van die siklus word \"vrystelling\" of \"redding\" (moksja) genoem.\ndie geskrif garoeda-poerana handel uitsluitlik oor wat n\u00e1 \u2019n mens se dood met hom gebeur. die god van die dood, jama, stuur sy verteenwoordigers om die siel van \u2019n mens se liggaam te kom wegvat wanneer hy bestem is om dood te gaan, en hulle neem die siel na jama. di\u00e9 se assistent hou \u2019n rekord van elke persoon se dade. die siel reis deur \u2019n baie lang, donker tonnel nadat dit die liggaam verlaat het. \u2019n olielamp word by die kop van die oorledene gebrand om die tonnel te verlig en die reis te vergemaklik.\ndie siel, of atman, re\u00efnkarneer homself volgens die karma van die persoon in sy laaste lewe. karma is die som van \u2019n mens se goeie of slegte dade en gedagtes. satkarma is goeie dade en vikarma slegte dade. hergeboorte kan plaasvind in die vorm van \u2019n dier of ander laer wese as jou karma sleg is en in \u2019n menslike vorm in \u2019n goeie familie as jou karma goed is. tussen die twee lewens word \u2019n mens ook in naraka (die hel) gestraf vir slegte karma of in swarga (die hemel) beloon vir goeie dade. die eindelike doel is om nirwana (die hoogste vlak) te bereik.\nverskillende tipes narakas word ook in die garoeda-poerana beskryf.\n\n\n=== boeddhisme ===\nboeddhiste glo hergeboorte vind plaas sonder \u2019n onveranderende self of siel wat van een liggaam in \u2019n ander oorgaan. die idee van \u2019n permanente self of \u2019n ewige siel soos dit in hindoe\u00efsme en die christendom voorkom, word verwerp. hergeboorte tot nuwe lewens kan verstaan word as die voortsetting van \u2019n dinamiese, altyd veranderende proses van \"afhanklike ontstaan\", wat bepaal word deur die wette van oorsaak en effek (karma) eerder as di\u00e9 van een wese wat van een bestaan tot \u2019n volgende gere\u00efnkarneer word.\nelke hergeboorte vind plaas op een van vyf vlakke volgens theravada-boeddhiste, of ses volgens ander skole.\nnaraka-wesens: di\u00e9 wat in een van baie narakas (helle) woon;\npreta: di\u00e9 wat soms gedeeltelik mense se ruimte deel, maar vir die meeste mense onsigbaar is; \u2019n soort \"spook\";\ndiere: hulle deel mense se ruimte, maar is \u2019n ander lewensvorm;\nmense: een van die vlakke van hergeboorte waarin nirwana behaal kan word;\nasuras: vertaal as demone, titane of antigode; dit word nie deur die theravada-tradisie as \u2019n aparte vlak erken nie;\ndevas, insluitende brahmas: vertaal as gode, geeste of engele.die soort hergeboorte sal bepaal word deur die persoon se karma. as iemand byvoorbeeld skadelike dade gepleeg of slegte dinge gedink het, sal hergeboorte op \u2019n laer vlak plaasvind; as jou dade en gedagtes egter goed was en gebaseer was op gulhartigheid, minsaamheid, medelye en wysheid, sal geboorte op \u2019n ho\u00ebr en gelukkiger vlak plaasvind.\nsuiwer land-boeddhisme van mahayana glo in \u2019n spesiale plek elders as op die verskillende vlakke van die bestaan; dit staan as die \"suiwer land\" bekend. daar word geglo elke boeddha het sy eie suiwer land, waar voelende wesens hergebore kan word en daar opgelei word om \u2019n boeddha (\u2019n ten volle verligte wese wat bevry is van begeerte, haat en onkunde) te word.\nvolgens oos-asiatiese en tibettaanse boeddhisme is daar \u2019n tussenvlak (tibettaans: bardo) tussen een lewe en die volgende. die afgestorwene kan die helder lig van wysheid vind wat \u2019n reguit pad aandui om opwaarts te beweeg en die siklus van re\u00efnkarnasie agter te laat. daar is verskeie redes hoekom afgestorwenes nie daardie lig volg nie. sommige is nie in die vorige lewe oor die tussenvlak ingelig nie. ander het nes diere slegs hul basiese instinkte gevolg. nog ander word deur vrees gekeer.\nop die tussenvlak is die bewustheid baie buigsaam, en dit is dus belangrik om deugsaam te wees, \u2019n positiewe houding te h\u00ea en negatiewe gedagtes te vermy. afgestorwenes kry hulp van baie verskillende boeddhas wat vir hulle die pad na die lig aanwys.\ndie ortodokse theravada-tradisie verwerp dit; tog is daar dele in die samjoetta-nikaja van die pali-kanon wat blykbaar die idee steun dat die boeddha vertel het van so \u2019n tussenvlak.\n\n\n=== djainisme ===\naanhangers van djainisme glo ook in \u2019n lewe n\u00e1 die dood. volgens hulle neem die siel \u2019n liggaamsvorm aan wat gebaseer is op vorige karmas of dade wat deur die ewigheid deur daardie siel uitgevoer is. djainas glo die siel is ewigdurend en dat die bevryding van die siklus van re\u00efnkarnasie die middel is om ewige geluksaligheid te bekom.\n\n\n== ander ==\n\n\n=== tradisionele afrika-godsdienste ===\nsienings in tradisionele afrika-godsdienste oor die hiernamaals is uiteenlopend. jagter-versamelaargemeenskappe soos die hadza het geen spesifieke geloof in die lewe n\u00e1 die dood nie; die dood van \u2019n individu is bloot die einde van hul bestaan. voorouerkultusse word dwarsdeur afrika suid van die sahara aangetref, soos in die kultuur van die yombe, beng, yoruba en ewe. \"die geloof dat die dooies terugkom in die lewe en in hul families herbore word, word weerspie\u00ebl deur die persoonlike name wat aan kinders gegee word \u2026 wat gere\u00efnkarneer word, is sommige van die oorheersende eienskappe van die voorouer en nie sy siel nie. elke siel bly afsonderlik en elke geboorte verteenwoordig \u2019n nuwe siel.\" die yoruba, dogon en lodagoa het eskatologiese idees soortgelyk aan di\u00e9 van die abrahamitiese gelowe, \"maar in die meeste afrika-gemeenskappe is daar \u2019n merkbare afwesigheid van sulke duidelik afgebakende begrippe soos die hemel en die hel, hoewel daar \u2019n idee is dat god die siel n\u00e1 die dood oordeel.\" \u2019n tema wat oor kulture heen strek, is dat die voorouers deel van die w\u00eareld van die lewendes is en gereeld wisselwerkings daarmee het.\n\n\n=== sjinto\u00efsme ===\nin sjinto\u00efsme is dit algemeen dat families in heiligdomme deelneem aan seremonies vir kinders, maar \u2019n boeddhistiese begrafnis vir oorledenes hou. in ou japannese legendes word dikwels beweer die dooies gaan na \u2019n plek met die naam yomi, \u2019n mistroostige ondergrondse ryk met \u2019n rivier wat die lewendes en die dooies skei. hierdie yomi is soortgelyk aan die griekse hades. latere mites sluit egter idees van opstanding en selfs elysion-agtige beskrywings in.\ndie aanhangers van di\u00e9 geloof neig om negatief oor die dood en lyke te dink: as \u2019n bron van besoedeling (kegare). die dood word egter ook beskou as \u2019n weg na vergoddeliking, soos blyk uit die manier waarop legendariese individue n\u00e1 hul dood bewaar word. die bekendste voorbeeld is seker di\u00e9 van keiser ojin, wat as die god van oorlog, hachiman, bewaar is.\n\n\n=== unitariese universalisme ===\nsommige unitariese universaliste glo in universalisme: dat alle siele eindelik gered word en dat daar geen lyding in \u2019n hel is nie. hul teologie\u00eb verskil egter en daar is geen vasgestelde geloof oor die saak nie. hoewel unitariste histories in \u2019n letterlike hel geglo het en universaliste histories geglo het almal gaan hemel toe, kan moderne unitariese universaliste ingedeel word in di\u00e9 wat in \u2019n hemel, re\u00efnkarnasie en vergetelheid glo. die meeste van hulle glo die hemel en hel is simboliese plekke van bewustheid, en die geloof fokus grootliks op die w\u00eareldse lewe eerder as enige moontlike hiernamaals.\n\n\n=== spiritualisme ===\ndie amerikaanse siener edgar cayce het geglo die hiernamaals bestaan uit nege ryke wat ooreenstem met die nege planete van astrologie. die eerste ryk, wat deur saturnus gesimboliseer word, is \u2019n vlak vir die reiniging van siele. die tweede (mercurius) gee ons die vermo\u00eb om probleme as \u2019n geheel te ondersoek. die derde (aarde) word verbind met aardse genietinge. die vierde (venus) is waar ons van liefde uitvind en die vyfde (mars) waar ons ons beperkings teenkom. die sesde (neptunus) is waar ons ons skeppingsvermo\u00ebns begin gebruik en ons vrymaak van die materi\u00eble w\u00eareld. die sewende ryk word deur jupiter gesimboliseer en dit versterk die siel se vermo\u00eb om hom situasies voor te stel, en mense, plekke en toestande te analiseer. die agtste ryk (uranus) ontwikkel psigiese vermo\u00ebns en die negende ryk is di\u00e9 van pluto, die astrologiese ryk van die onderbewuste. dit is \u2019n verganklike plek waar siele kan kies om na ander ryke of sonnestelsels te reis; dit is waar die siel se bevryding tot in ewigheid plaasvind en die ryk wat die deur open van ons sonnestelsel na die kosmos.hoofstroom-spiritualiste stel \u2019n reeks van sewe ryke voor wat deur planete oorheers word en baie met cayce se nege ryke ooreenstem. die siel beweeg al hoe ho\u00ebr op totdat dit die boonste ryk van spirituele eenheid bereik. die eerste ryk, wat met die hel vergelyk word, is die plek waar gekwelde siele \u2019n lang tyd deurbring voordat hulle verplig word om na die volgende vlak te beweeg. die tweede ryk, waarheen die meeste siele regstreeks beweeg, word beskou as \u2019n tussentydse vlak tussen die laer vlakke van die lewe (en die hel) en die ho\u00ebr, perfekte ryke van die heelal. die derde ryk is vir di\u00e9 wat met hul karma-erfenis gewerk het. van die vierde vlak af kom siele wat ander leer en leiding gee aan di\u00e9 op aarde. die vyfde vlak is waar die siel menslike bewustheid agterlaat. op die sesde vlak word die siel eindelik met die kosmiese bewustheid opgelyn en het dit geen begrip van apartheid of individualiteit nie. die laaste en sewende vlak, die doel van elke siel, is waar die siel sy eie begrip van \"sielvolheid\" te bowe kom en verenig word met die w\u00eareldsiel en die heelal.\n\n\n=== wicca ===\ndie hiernamaals van die wicca word meestal beskryf as die somerland. hier rus siele, herstel van die lewe en reflekteer oor die ondervindings wat hulle gedurende hul lewe gehad het. nadat hulle gerus het, word hulle gere\u00efnkarneer en word die herinnering aan hul vorige lewe uitgewis. baie sien die somerland as \u2019n plek waar hulle oor hul dade gedurende hul lewe kan terugdink. dit is nie \u2019n plek van beloning nie, maar eerder die einde van \u2019n lewensreis.\n\n\n=== zoroastrisme ===\nvolgens zoroastrisme talm die urvan, die ontliggaamde gees, drie dae lank op aarde voordat dit afdaal na die koninkryk van die dooies, wat deur yima regeer word. in di\u00e9 drie dae sit regverdige siele by die kop van hul liggaam en sing die ustavaiti gathas met vreugde, terwyl \u2019n bose persoon by die voete sit, weeklag en die yasna ops\u00ea. zoroastriste glo \u2019n pragtige jong vrou, wat \u2019n verpersoonliking van die siel se goeie gedagtes, woorde en dade is, verskyn vir die regverdige siele. vir \u2019n bose persoon verskyn \u2019n baie ou, lelike en kaal vrou. n\u00e1 drie nagte word die siel van die boses deur die demoon vizaresa (v\u012bzar\u0259\u0161a) weggeneem en gedwing om die duisternis (hel) binne te gaan.\ndaar word geglo yima was die eerste koning wat op aarde regeer het, sowel as die eerste man wat gesterf het. in yima se ryk lei die geeste \u2019n skaduagtige bestaan en is hulle afhanklik van hul eie afstammelinge wat nog op aarde woon. die afstammelinge moet deur middel van aardse rituele hul honger stil en hulle aantrek.\nrituele wat in die eerste drie dae uitgevoer word, is baie belangrik, want dit beskerm die siel teen bose magte en gee dit krag om die onderw\u00eareld te bereik. n\u00e1 drie dae gaan die siel oor die chinvat-brug, wat die finale oordeel van die siel is. rashnu en sraosha is hier teenwoordig. rashnu hou die skaal van geregtigheid vas. as \u2019n persoon se goeie dade meer as sy slegte dade is, is die siel die paradys waardig. as hul slegte dade meer was, vernou die brug tot die breedte van \u2019n lem en \u2019n aaklige ou vrou trek die siel saam met haar na die hel.\nmisvan gatu is die plek waarheen siele gaan as die persoon se goeie dade net soveel as sy slegte dade was. dit is \u2019n grys bestaan sonder vreugde of hartseer.\n\n\n== parapsigologie ==\ndie britse vereniging vir okkultisme is in 1882 gestig met die uitsluitlike doel om verskynsels te ondersoek wat met spiritualisme en die hiernamaals te doen het. sy lede doen steeds wetenskaplike navorsing oor die bonatuurlike. hulle het van die vroegste pogings aangewend om wetenskaplike metodes te gebruik vir die bestudering van verskynsels in verband met die hiernamaals. van sy vroegste lede het bekende wetenskaplikes ingesluit.\ndie parapsilogiese ondersoeke oor die hiernamaals sluit in studies oor spoke, bonatuurlike verskynings van afgestorwenes, elektroniese stemverskynsels en mediums, asook die bestudering van amper-dood-ervarings.\n\u2019n studie wat in 1901 deur die geneesheer duncan macdougall uitgevoer is, het die gewigsverlies van mense probeer vasstel wanneer die siel die liggaam n\u00e1 die dood verlaat. macdougall het sterwende pasi\u00ebnte geweeg om te bewys die siel is tasbaar en van materie gemaak, en dus meetbaar. hoewel sy resultate aansienlik gewissel het vanaf \"21 gram\", het di\u00e9 syfer sinoniem geword met die meting van \u2019n siel se massa. die titel van die 2003-rolprent 21 grams is \u2019n verwysings na macdougall se bevindings. sy resultate is nooit herskep nie en word oor die algemeen beskou as \u00f3f betekenisloos \u00f3f van min wetenskaplike waarde.n\u00e1 25 jaar van parapsigologiese navorsing het susan blackmore tot die gevolgtrekking gekom daar is geen proefondervindelike bewyse van \u2019n hiernamaals nie.\n\n\n== filosofie ==\ndaar is steeds die posisie van \"oop individualisme\", gegrond op die filosofiese kwessie van persoonlike identiteit en in sommige opsigte soortgelyk aan die ou geloof van monopsigisme, wat reken \u2019n individuele bestaan is denkbeeldig en ons bewustheid bly n\u00e1 die dood voortbestaan in ander bewuste wesens. posisies oor \u2019n bestaan n\u00e1 die dood is gesteun deur sommige bekende fisici soos erwin schr\u00f6dinger en freeman dyson.sekere probleme ontstaan met die idee van \u2019n spesifieke mens wat n\u00e1 sy dood voortbestaan. peter van inwagen, in sy argument oor opstanding, s\u00ea die materialis moet die een of ander soort fisieke kontinu\u00efteit h\u00ea. die filosoof john hick stel ook \u2019n paar vrae oor persoonlike identiteit in sy boek death and eternal life. hy gebruik as voorbeeld \u2019n persoon wat op een plek ophou bestaan terwyl \u2019n presiese replika van hom op \u2019n ander plek verskyn. as die replika al dieselfde ondervindings, persoonlikheids- en fisieke eienskappe as die eerste persoon het, sal ons almal volgens hom dieselfde identiteit aan die tweede een toeken.\n\n\n== wetenskap ==\nwat die gees-liggaam-probleem betref, meen die meeste neurowetenskaplikes bewustheid kom van fisieke verskynsels soos neuronale aktiwiteit wat in die brein plaasvind. die implikasie van hierdie aanname is dat wanneer die brein ophou werk en iemand breindood is, bewustheid ophou bestaan.sielkundige voorstelle vir die oorsprong van die geloof in \u2019n hiernamaals sluit in kognitiewe ingesteldheid, kulturele leringe en \u2019n intu\u00eftiewe godsdienstige idee. in een studie kon kinders die einde van fisieke, verstandelike en perseptuele aktiwiteit erken wanneer iemand doodgaan, maar was hulle huiwerig om die einde van die wil, self of emosie te erken.\n\n\n== verwysings ==\n\n\n=== ekstra bronne ===\n\n\n== eksterne skakels ==\nislamitiese siening van die lewe n\u00e1 die dood\nrooms-katolieke siening van die hiernamaals\nkatolieke opinie van limbo\nstewart salmond, christelike leerstelling van onsterflikheid\ndictionary of the history of ideas: \"death and immortality\"\n the destiny of the soul: a critical history of the doctrine of a future life by project gutenberg (uitgebreide teks uit 1878 deur william rounseville alger)\nsoekbare aanlyn uitgawe van swedenborg se heaven and hell (swedenborg-stigting, 2000)\n50 facts about the afterlife: exploring beliefs and concepts across cultures and religions\n wikimedia commons het meer media in die kategorie hiernamaals.\n hierdie artikel is vertaal uit afterlife en ander artikels op die engelse wikipedia"