Onet lub Onet.pl – portal internetowy założony w 1996 przez spółkę Optimus (obecnie CD Projekt). Od 2012 kontrolowany przez koncern Ringier Axel Springer Polska (100% udziałów). Największy polskojęzyczny portal internetowy (2012), najbardziej opiniotwórczy i najpopularniejszy w kategorii informacji i publicystyki. Od 2018 redaktorem naczelnym jest Bartosz Węglarczyk.


== Historia ==


=== Przed portalem ===
Ryszard Garnczarski został zaproszony do współpracy z przedsiębiorstwem Optimus SA w 1995 jako wiceszef oddziału krakowskiego (szefem oddziału krakowskiego był Leszek Kotula). Dział krakowski miał zająć się telekomunikacją i wystąpić w przetargu o koncesję na GSM (w którym wystartowały Era i Plus). Jednakże z tej działalności zrezygnowano. Roman Kluska (założyciel Optimus SA) w 1995 lub 1996 spotkał się z Robertem Konstantym, ówczesnym członkiem zarządu. Podczas tej rozmowy Roman Kluska został przekonany, że Internet jest przyszłością i postanowił w to zainwestować. Realnie spółka zaczęła działać trzy miesiące przed uruchomieniem serwisu Optimus Net.


=== Start ===
Strona została uruchomiona 2 czerwca 1996. Portal początkowo nosił nazwę OptimusNet, jednakże wtedy trudno nazywać go było portalem, był raczej katalogiem stron www. Głównym celem było katalogowanie polskich stron internetowych. Domena Onet.pl pojawiła się z inicjatywy administratora Zbigniewa Zycha (obecnie TVN) jako skrót domeny OptimusNet w 1997, w tym samym roku portal zaczął nabierać charakteru informacyjnego.


=== Optimus Pascal Multimedia ===
Od 1995 istniała Optimus Pascal Multimedia SA, wspólne przedsięwzięcie nowosądeckiej Optimus SA (założonej i kierowanej przez R. Kluskę) i bielskiego wydawnictwa Pascal (założonego i kierowanego przez Tomasza Kolbusza i Piotra Wilama), specjalizujące się w produkcji i dystrybucji materiałów edukacyjnych i gier na nośnikach CD-ROM (tak zwanych wówczas „Multimediów”). W 1998 roku przeprowadzono proces konsolidacyjny (formalnie zakończony wiosną 1999): z Optimusa wydzielono Oddział Kraków (nieformalnie, ale powszechnie znany pod marką „Departament Internetu Optimus SA” albo „OptimusNET”) i przeniesiono do OPM SA, która przejęła też udziały Wydawnictwa Pascal. W połączonym przedsiębiorstwie 75% akcji miał Optimus SA, a 25% założyciele wyd. Pascal (Kolbusz i Wilam). Następnie Optimus Pascal Multimedia SA zmieniła nazwę na OptimusPascal SA, a w kolejnym roku (2000) na Onet.pl SA.
Po sprzedaży pakietu kontrolnego w Optimus SA przez Romana Kluskę dokonano podziału spółki-matki na Optimus Technologie SA (z czasem zmieniła nazwę na Optimus SA) i właściwą Optimus SA, która z czasem zmieniła nazwę na Grupa Onet.pl SA, a następnie wchłonęła Onet.pl SA (tak więc np. Grupa Onet.pl SA zachowała numer NIP po pierwszym Optimusie, będąc formalnie jego kontynuatorem).
Zarządzanie prezesów Kolbusza i Wilama (którzy w ramach dwuosobowego Zarządu wymieniali się stanowiskami prezesa i wiceprezesa) wpłynęło na rozkwit medialny Onet.pl SA. W tym okresie powstawały serwisy informacyjne takie jak wiadomości, biznes, sport, muzyka, film, turystyka. Do 2001 roku przedsiębiorstwo kilkukrotnie się powiększyło (z 30 osób do 150).


=== ITI ===
W połowie 2001 Onet.pl zakupiony przez ITI Holding. 28 lutego 2006 roku spółka Grupa Onet.pl SA połączyła się z Onet.pl SA. Połączenie nastąpiło przez przejęcie całego majątku spółki Onet.pl SA przez spółkę Grupa Onet.pl SA. 30 maja 2006 Grupa Onet.pl SA została odkupiona przez TVN SA od Grupy ITI. 3 listopada 2006 spółka została wycofana z obrotu giełdowego.


=== Nowy onet.pl ===
18 kwietnia 2008 pojawiła się wersja beta nowej strony głównej portalu pod adresem beta.onet.pl. Z perspektywy technologicznej od poprzednich wersji odróżnia ją wykorzystanie XHTML, jako jednego z głównych języków opisu strony WWW.
W nowej wersji użytkownicy mają możliwość spersonalizowania portalu. Po prawej stronie umieszczono gadżety, które można dodawać i usuwać oraz ustawiać według własnej hierarchii. Liczba gadżetów jest stale powiększana.
W połowie 2008 wersja beta stała się domyślna, a została nazwana świeżą. Przy zmianie wersji beta na główną została także wprowadzona wersja „Elegancka”.


=== Ringier Axel Springer ===
W 2012 Grupa ITI zdecydowała o sprzedaży 75,98% akcji (komunikat giełdowy) niemiecko-szwajcarskiemu koncernowi medialnemu Ringier Axel Springer Polska za 968,75 mln zł. Oznacza to wycenę Onetu na ok. 1,275 mld PLN. 26 kwietnia 2017 roku koncern Ringier Axel Springer Media wykupił od Grupy TVN pozostałe 25% udziałów w Grupie Onet.pl.


=== Połączenie z Eurosport.pl ===
27 sierpnia 2012 sport.onet.pl połączył się z serwisem internetowym eurosport.pl, zarządzanym przez Eurosport Polska. Nowa domena to eurosport.onet.pl.


=== Witryny tygodników ===
W latach 2003–2014 w ramach portalu Onet.pl działała oficjalna witryna internetowa „Tygodnika Powszechnego”. We wrześniu 2013 do infrastruktury portalu Onet.pl włączono serwis internetowy tygodnika „Newsweek Polska”, którego głównym udziałowcem jest również koncern Ringier Axel Springer Polska.


=== Media bez wyboru ===
10 lutego 2021 r. Onet wziął udział w akcji Media bez wyboru, która polegała na powstrzymaniu się od aktywności (publikowania informacji oraz reklam, wyłączeniu nadawania) w proteście przeciw zapowiadanemu przez rząd projektowi wprowadzenia podatku od reklam.


== Redaktorzy naczelni ==
Bartosz Węglarczyk (od 2018) – redaktor naczelny
Paweł Ławiński (od 08.2020) – pierwszy zastępca redaktora naczelnego
Andrzej Stankiewicz (od 08.2020) – zastępca redaktora naczelnego


== Regionalne biura sprzedaży ==
Bydgoszcz, Wrocław, Szczecin, Katowice, Warszawa, Kraków, Łódź, Poznań, Gdańsk


== Oglądalność ==
Według wyników Megapanelu PBI/Gemius, w sierpniu 2012 Onet.pl zanotował 2,475 mld odsłon (ang. pageviews) oraz 13,055 mln użytkowników i był drugim najczęściej odwiedzanym polskim portalem (Grupa Onet.pl). Pod względem miesięcznej liczby odsłon wyprzedzała go jedynie Grupa Allegro.pl. Według Alexa Internet Onet.pl jest 479. najczęściej otwieraną stroną internetową na świecie oraz 6. w Polsce.


== Działy i serwisy ==
Plejada.pl – serwis informacyjno-rozrywkowy należący do portalu Onet. Strona jest w całości poświęcona gwiazdom rozrywki. Na stronie codziennie prezentowane są informacje, galerie oraz pliki wideo na temat gwiazd i ludzi branży rozrywkowej, jak również zwiastuny i relacje z różnych imprez celebryckich. Serwis stawia na publikację sprawdzonych u źródła informacji. Aby swobodnie korzystać z serwisu, należy być zaopatrzonym w łącze szerokopasmowe o dużej przepustowości, gdyż publikowane pliki wideo są prezentowane w formacie 16:9, w wysokiej rozdzielczości. Serwis Plejada.pl jest dostępny również w wersji lajt dla urządzeń mobilnych.
mOnet (OnetLajt) – „odchudzona” wersja onet.pl przeznaczona dla telefonów komórkowych oraz urządzeń mobilnych. W marcu 2009 roku strona została odświeżona. W portalu pojawiły się nowe kategorie i opcje personalizacyjne. W 2011 roku strona lajt.onet.pl przeszła na m.onet.pl.


=== Inne ===
sympatia.pl
onet.tv
Encyklopedia WIEM
zapytaj.onet.pl
Zumi
noizz.pl


=== Niedziałające ===
blog.onet.pl
czat.onet.pl
nk.pl


=== Sprzedane ===
vod.pl – największy w 2019 roku polski serwis z filmami na życzenie wchodzący w skład Ringier Axel Springer uruchomiony 21 września 2012 roku. Vod.pl dostępne jest na urządzeniach z systemem Android (system operacyjny) oraz IOS, a także telewizorach. W październiku 2022 wydawca serwisu podjął decyzję o jego zamknięciu w grudniu 2022 roku, a 14 lutego 2023 roku serwis vod.pl został sprzedany grupie medialnej TVN Warner Bros. Discovery należącej do amerykańskiego koncernu Warner Bros. Discovery. Jednocześnie poprzedni właściciel serwisu, Ringer Axel Springer, został partnerem strategicznym serwisu w zakresie jego promocji i budowania zasięgów w internecie.


== Przypisy ==


== Linki zewnętrzne ==
Onet.pl
Onet.eu
Wydania archiwalne onet.pl