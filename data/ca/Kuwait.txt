"pel que fa a la capital de l'estat, vegeu al-kuwait.\n\nkuwait (\u00e0rab: \u0627\u0644\u0643\u0648\u064a\u062a, al-kuwayt) \u00e9s un estat de l'\u00e0sia situat al fons del golf p\u00e8rsic. per terra, fa frontera amb l'iraq al nord, i l'ar\u00e0bia saudita al sud. el subsol \u00e9s ric en petroli, i el pa\u00eds \u00e9s membre de l'opep. pol\u00edticament es tractava d'un emirat semihereditari que, si b\u00e9 disposava d'una constituci\u00f3 i un parlament, aquest nom\u00e9s era escollit tradicionalment per un 15% de la poblaci\u00f3 (excloent-ne, entre d'altres, totes les dones i els soldats). la situaci\u00f3 ha estat modificada el 2005, perqu\u00e8 s'ha perm\u00e8s el vot de les dones.\n\n\n== organitzaci\u00f3 politicoadministrativa ==\nkuwait est\u00e0 dividida en 6 prov\u00edncies (en \u00e0rab: muhafadhat, en singular muh\u00e0fadha). el govern kuwaiti\u00e0 prefereix el nom de governacions al de prov\u00edncies.\n\nciutat de kuwait (al-'asimah)\nahmadi (al-ahmadi)\nfarwaniya (al-farwaniya)\nhawalli (\u0127awall\u012b)\nmub\u00e0rak el gran (mubarak al-kabir)\nyahra (al-jahra')les majors ciutats s\u00f3n la capital (ciutat de kuwait) i yahra (a uns 30 minuts amb cotxe al nord-oest de la capital). les principals \u00e0rees residencials i administratives s\u00f3n salmiya i hawalli. la principal \u00e0rea industrial \u00e9s shuwaikh, que es troba dins de la prov\u00edncia d'al asimah.\n\n\n== geografia ==\nkuwait consisteix principalment en deserts, amb petites difer\u00e8ncies d'altitud. \u00e9s l'\u00fanic pa\u00eds del m\u00f3n sense llacs o reserves d'aigua naturals.\nposseeix nou illes, sent la major bubiyan, que est\u00e0 unida al continent per un pont de formig\u00f3. despr\u00e9s de l'alliberament, el 1991, l'illa es va convertir en una base militar i actualment no es permet l'entrada de civils. les illes s\u00f3n auhah, bubiyan, failaka, kubbar, miskan, qaruh, umm al maradim, umm an namil i warbah.\n\n\n== clima ==\nel clima \u00e9s continental variable. els estius (d'abril a octubre) s\u00f3n extremadament calents i secs, amb temperatures superiors als 51 \u00b0c a la ciutat de kuwait. els hiverns (de novembre a febrer) s\u00f3n frescos, amb precipitacions escasses i temperatures per sota dels 21 \u00b0c. la primavera \u00e9s fresca i agradable.\n\n\n== ecologia ==\ndins el bioma de desert que ocupa tot el territori de kuwait, wwf distingeix dos ecoregions: el desert i muntanya xer\u00f2fila d'ar\u00e0bia i del sina\u00ed a l'extrem oest, i el desert i semidesert del golf p\u00e8rsic a tota la resta del pa\u00eds.\n\n\n== economia ==\nkuwait \u00e9s una economia petita, rica i relativament oberta, amb reserves de petroli segures de 94 mil milions de barrils (15 km\u00b3) - 10% de les reserves mundials. el petroli representa gaireb\u00e9 la meitat del pib, el 90% de les exportacions i el 75% dels ingressos del govern. no obstant aix\u00f2, el 1990 el pa\u00eds va guanyar m\u00e9s diners de les inversions estrangeres que de l'exportaci\u00f3 de petroli.\nles despeses generades per la guerra del golf i la reconstrucci\u00f3 de la postguerra van ser una c\u00e0rrega econ\u00f2mica important per al pa\u00eds. no obstant aix\u00f2, cap a mitjans dels anys 1990 kuwait havia recuperat la seva prosperitat.\nels preus del petroli han produ\u00eft un super\u00e0vit d'1,7 milers de milions de \u20ac (2 mil milions de $) per a l'any fiscal 99/00. l'any fiscal 00/01 nom\u00e9s va tenir 9 mesos per una modificaci\u00f3 en l'any fiscal. el pressupost per a l'any fiscal 01/02 preveia majors despeses en salaris, construcci\u00f3 i altres categories. el pnb el 2003 era de 4,6 milers de milions de \u20ac (41.7 milers de milions de $), amb un pnb per capita de 14.166 \u20ac (17.420 $).\nla kuwait petroleum corporation (kpc) \u00e9s la companyia nacional encarregada de tot el concernent amb la producci\u00f3 de cru, gas i productes refinats.\nla for\u00e7a laboral \u00e9s d'1.073.115 persones, de les quals nom\u00e9s una quarta part s\u00f3n ciutadans kuwaitians.\nel clima limita el desenvolupament de l'agricultura. com a conseq\u00fc\u00e8ncia, amb l'excepci\u00f3 del peix, dep\u00e8n completament de les importacions per al menjar. el 75% de l'aigua ha de ser destil\u00b7lada o importada.\nel banc central de kuwait a la capital, emet el dinar kuwaiti\u00e0, la moneda local. el dinar t\u00e9 una equival\u00e8ncia de 1.00000 kwd per 2.60678 eur i 3.58616 usd, el que la converteix en la moneda de curs m\u00e9s alta del m\u00f3n.\n\n\n== demografia ==\nal voltant del 80% de la poblaci\u00f3 kuwaitiana \u00e9s \u00e0rab, els kuwaitians \u00e0rabs inclouen un gran nombre d'egipcis i tamb\u00e9 a \u00e0rabs sense estat anomenats bid\u00f3 (paraula \u00e0rab que significa diferent de bedu\u00ed). molts \u00e0rabs dels estats contigus van emigrar a kuwait a partir de la prosperitat que el petroli va portar al pa\u00eds a la d\u00e8cada de 1940. no obstant aix\u00f2, despr\u00e9s de l'ocupaci\u00f3 iraquiana el govern va haver de fer grans esfor\u00e7os per reduir el nombre de poblaci\u00f3 expatriada. altres grans grups d'immigrants inclouen a indis, bengal\u00eds, pakistanesos i filipins. kuwait va tenir anteriorment una gran poblaci\u00f3 palestina. la major part d'aquests van ser for\u00e7ats a sortir del pa\u00eds despr\u00e9s del suport del l\u00edder de l'oap, i\u00e0sser arafat, a l'iraq durant l'ocupaci\u00f3 de kuwait per part del r\u00e8gim de saddam hussein.\nla llengua oficial \u00e9s l'\u00e0rab encara que l'angl\u00e8s \u00e9s generalment ent\u00e8s. alguns immigrants tamb\u00e9 parlen les seves pr\u00f2pies lleng\u00fces locals. prop del 85% de la poblaci\u00f3 de kuwait \u00e9s musulmana. d'entre els musulmans kuwaitians s'estima que entre el 70% i el 75% dels mateixos s\u00f3n sunnites i que al voltant del 25% a 30% s\u00f3n xi\u00eftes. una gran part del xiisme kuwaiti\u00e0 es deu a la proximitat de kuwait amb l'iran i l'iraq. molt pocs kuwaitians s\u00f3n cristians.\nel grau d'alfabetitzaci\u00f3 de kuwait \u00e9s el m\u00e9s elevat d'entre els pa\u00efsos \u00e0rabs. aix\u00f2 es deu a l'ampl\u00edssim suport governamental al sistema educatiu. l'escola p\u00fablica, incloent-hi la universitat de kuwait, \u00e9s gratu\u00efta per\u00f2 els estudiants estrangers tenen restringit el seu acc\u00e9s a aquestes. el govern envia a estudiants qualificats a l'estranger per aconseguir t\u00edtols que no s'imparteixen a la universitat de kuwait, exemple d'aix\u00f2 s\u00f3n els aproximadament 1.000 kuwaitians que estudien als estats units.\npoblaci\u00f3: 2.335.648 (juliol de 2005)\n\n\n== hist\u00f2ria ==\n\nla hist\u00f2ria de kuwait va comen\u00e7ar al segle xviii. el 1756 es va lliurar el govern de kuwait a la dinastia al sabah, que des del 1716 habitaven el lloc, encara que romandria sota sobirania otomana. quan els otomans van tractar al segle xix d'enfortir la seva sobirania, kuwait va buscar la protecci\u00f3 de l'imperi brit\u00e0nic i es va deslligar de l'imperi otom\u00e0. des del 1919 es van produir moltes incursions dels wahhabites saudites contra kuwait. el 1940 l'ar\u00e0bia saudita va recon\u00e8ixer per primera vegada a kuwait. el 1939 el xeic ahmad al jaber al sabah (1921-1950) va emprar per primera vegada el t\u00edtol d'emir.\na partir del 1938 es van descobrir grans pous petrol\u00edfers, i despr\u00e9s de la segona guerra mundial va passar a ser un dels majors productors de petroli del golf p\u00e8rsic. amb els grans beneficis obtinguts es va finan\u00e7ar la modernitzaci\u00f3 del pa\u00eds i es va establir un estat de benestar social. el 1960 es va associar al costat de l'iran, l'iraq, l'ar\u00e0bia saudita i vene\u00e7uela per formar l'opep. el 1961, sota el comandament del xeic al salim al sabbah (1950-1965) kuwait es va independitzar.\nencara que l'iraq va recon\u00e8ixer la seva independ\u00e8ncia el 1963, en els anys seg\u00fcents kuwait va ser objecte de reivindicacions territorials per la seva part. el 1973 l'iraq es va annexionar \u00e0rees frontereres que els brit\u00e0nics havien lliurat el 1915 a kuwait. el 1981 kuwait va ser un dels pa\u00efsos fundadors del consell de cooperaci\u00f3 per als estats \u00e0rabs del golf p\u00e8rsic. durant la primera guerra del golf entre l'iran i l'iraq (1980-1988), kuwait va assistir financerament a l'iraq. no obstant aix\u00f2, des del 1987 es van intensificar les tensions entre els dos pa\u00efsos.\n\n\n=== hist\u00f2ria precolonial ===\na l'illa de faylaka s'han trobar restes de poblament de vers el 1500 ac. el rei sass\u00e0nida sapor i va fer construir una rasa entre hit (a l'eufrates) i la costa nord de la badia de kuwait, per protegir la zona del sawad dels atacs \u00e0rabs. a la rodalia de la moderna al-kuwait un ex\u00e8rcit \u00e0rab manat per khalid ibn al-walid va derrotar els perses el 633.\npoca cosa m\u00e9s es coneix de la hist\u00f2ria local abans del segle xviii quan van pujar al poder els al sabah vers 1752. els \u00e0rabs de la tribu utub (suposadament part de la confederaci\u00f3 dels anaza) van emigrar a la zona al final del segle xvii. la tradici\u00f3 local diu que els tres clans dirigents d'aquestos emigrants, els al sabah, els al khalifa i els al djalahima havien estat expulsats pels otomans dels seus establiments prop d'umm kasr, en revenja als seus actes de pirateria. al segle seg\u00fcent els al sabah van agafar localment una posici\u00f3 hegem\u00f2nica i els al khalifa van marxar de la regi\u00f3 (vers 1766) i van emigrar a zubara a qatar, fins que finalment es van imposar a bahrein. el al djalahima van abandonar kuwait pocs anys despr\u00e9s dels al khalifa i es van establir tamb\u00e9 a qatar.\nel 1758 va visitar kuwait el franc\u00e8s e. ives, que esmenta la poblaci\u00f3 de grane, per\u00f2 no dona el nom del xeic. niebuhr diu que la vila tenia una poblaci\u00f3 d'unes deu mil persones a l'hivern i de tres mil a l'estiu, i que al port hi havia 800 vaixells; els habitants es dedicaven a la recollida de perles i a la pesca. el 1776 el xa karim khan zand va ocupar b\u00e0ssora durant tres anys, i durant aquestos el port de kuwait va substituir a b\u00e0ssora com a port per la companyia brit\u00e0nica de les \u00edndies orientals i all\u00ed arribaren les caravanes que venien d'alep per anar al golf. el 1770 capper (que no la va visitar) l'esmenta com graine i diu que el xeic local era amic dels brit\u00e0nics. el 1793 la companyia brit\u00e0nica de les \u00edndies orientals i l'imperi otom\u00e0 van tenir un conflicte i la primera va tornar a utilitzar el port de kuwait i l'ag\u00e8ncia de b\u00e0ssora fou tancada, per\u00f2 el 1795 es va restablir. en aquestos anys el territori fou exposat a incursions wahhabites.\nl'eclipsi dels wahhabites despr\u00e9s de la conquesta del nedjd i al-hasa per muh\u00e0mmad al\u00ed paix\u00e0 va eliminar temporalment l'amena\u00e7a per kuwait. el 1831 stocqueler estimava la poblaci\u00f3 en quatre mil habitants. el 1836 un oficial brit\u00e0nic de visita a kuwait i va trobar oficials egipcis. per por que el port fos utilitzat pels egipcis els brit\u00e0nics van fer prospeccions a l'illa faylaka amb la perspectiva de ser utilitzada com a base naval (1839) per\u00f2 fou descartada. tamb\u00e9 es va fer una prospecci\u00f3 al port de kuwait el 1840 per\u00f2 la retirada eg\u00edpcia va fer disminuir l'inter\u00e8s brit\u00e0nic. les treves imposades en altres llocs no fou introdu\u00eft a kuwait, ja que aquest territori no estava implicat en cap cas greu de pirateria i el comer\u00e7 d'esclaus era legal a l'imperi otom\u00e0.\ndes de meitat del segle hi havia un projecte de l\u00ednia f\u00e8rria de la mediterr\u00e0nia al golf, per\u00f2 amb l'obertura del canal de suez en 1869 aquest projecte fou m\u00e9s tard abandonat. el 1862-1863 palgrave diu que el lloc era pr\u00f2sper i ben governat, i el comer\u00e7 actiu i diu que era el port natural del comer\u00e7 del djebel shammar. guarmani el 1864 diu que nombrosos cavalls eren exportats cap a l'\u00edndia, via kuwait. abd all\u0101h ii va aproximar-se a l'imperi otom\u00e0 per\u00f2 no va posar el territori sota la seva sobirania, i el port de kuwait va servir de base pels vaixells (generalment kuwaitians) que van transportar tropes otomanes cap a al-ahsa.\nel 17 de maig de 1896 el xeic muhammad ibn sabah fou assassinat i el va succeir el seu germanastre mubarak al-lahab ibn sabah al sabah \"el gran\". aquest era sospit\u00f3s d'haver participat en la mort de muhammad i van esclatar diverg\u00e8ncies familiars greus. per consolidar el seu poder mubarak va intentar aconseguir el suport dels otomans i dels brit\u00e0nics. inicialment els brit\u00e0nics no es van interessar a la proposta del xeic per\u00f2 llavors un home de negocis rus, el comte kapnist, va demanar la concessi\u00f3 d'una via f\u00e8rria de la mediterr\u00e0nia fins a kuwait (o m\u00e9s correctament des de kuwait a la mediterr\u00e0nia) i el gener de 1899 els brit\u00e0nics van signar un acord amb el xeic que els donava el control dels afers exteriors de kuwait. el 1900 foren enginyers alemanys els que van visitar kuwait per una possible extensi\u00f3 de la l\u00ednia f\u00e8rria berl\u00edn-bagdad, i el xeic es va oposar a aquest projecte que considerava que augmentava la influ\u00e8ncia otomana al pa\u00eds.\nen la lluita entre els al saud i els al rashid (o banu rashid), abd al-rahman ibn faysal al saud i el seu fill abd al-aziz es van haver de refugiar temporalment a kuwait, i una expedici\u00f3 saudita que va sortir de l'emirat fou derrotada per les forces d'abd al-azis ibn rashid prop d'hail el mar\u00e7 del 1901. posteriorment els saudites van recuperar ryadh i la p\u00e8rdua de poder dels al rashid va retornar la tranquil\u00b7litat a l'emirat, per\u00f2 mubarak temia als saudites que pel seu gust havien esdevingut massa poderosos.\n\n\n=== protectorat brit\u00e0nic ===\n\nel 1913 els saudites sota abd al-aziz ibn abd al-rahman al saud, es van apoderar d'al-ahsa expulsant als otomans i kuwait va quedar rodejat a l'oest i al sud de territori saudita. el 29 de juliol de 1913 brit\u00e0nics i otomans van signar una convenci\u00f3 sobre els seus interessos al golf i l'article i reconeixia a kuwait com un kada (districte d'una prov\u00edncia) aut\u00f2nom de l'imperi, fixant les fronteres continentals del territori. per\u00f2 la primera guerra mundial va impedir la ratificaci\u00f3 de l'acord i des del seu inici el govern brit\u00e0nic va buscar el suport del xeic contra els otomans, i el territori fou reconegut com a estat independent sota protecci\u00f3 de la gran bretanya (3 de novembre de 1914). el novembre de 1915 els brit\u00e0nics van signar a al-ukayr un tractat amb els saudites que implicava la garantia que kuwait no seria atacat. el 29 de novembre de 1915, pocs dies despr\u00e9s del tractat, va morir mubarak. la successi\u00f3 va causar noves disputes familiars. el fill gran del difunt, jabir ii al mubarak al sabah va ser proclamar xeic per\u00f2 va morir el 5 de febrer de 1917 i el va succeir el seu germ\u00e0 putatiu salim al mubarak al sabah; aquest fou prou imprudent per autoritzar als otomans la utilitzaci\u00f3 del port de kuwait per transportar aprovisionaments per l'ex\u00e8rcit turc; el febrer de 1918 la marina brit\u00e0nica va bloquejar el port i el bloqueig no fou aixecat fins al novembre de 1918 quan van cessar les hostilitats.\n\n\n=== conflicte fronterer amb el nedjd (1920) ===\nl'emir salim ibn mubarak al sabah es queixava de la creaci\u00f3 d'una hidjra (vegeu al-ikhwan) de la tribu dels mutayr a karya al-ulya que considerava territori seu, i ibn saud al\u00b7legava que l'emir estenia massa cap al sud la seva jurisdicci\u00f3. salim va enviar un contingent a la zona en disputa que fou derrotat pels ikhwan dirigits per faysal ibn sultan al-dawish a hamd, prop de karya al-ulya. per por d'una invasi\u00f3 kuwaitiana es va construir un mur a l'entorn d'al-kuwait; a l'octubre al-dawish va atacar l'oasi ve\u00ed d'al-djahra en mans de salim i que fou defensat amb energia pels kuwaitians fins que van rebutjar als atacants. la gran bretanya com a protectora de kuwait va enviar dos vaixells i dos avions. els ikhwan no es van acovardir i van avan\u00e7ar fins al-zubayr a l'iraq, provocant la intervenci\u00f3 brit\u00e0nica. es van obrir negociacions que per kuwait va portar el pr\u00edncep hereu ahamd al jabir al sabah (fill de jabir ii), que estava en bones relacions amb els saudites. despr\u00e9s van seguir altres incursions dels ikhwans fins a la repressi\u00f3 del moviment el 1930 per abd al-aziz al saud, contra l'autoritat del qual s'havien revoltat.\nel 27 de febrer de 1921 va morir el xeic salim i el va succeir ahmad al jabir al sabah que va intentar millorar les relacions amb els saudites amb bons resultats. el 2 de desembre del 1922 es va signar un tractat a al-ukayr que fixava les fronteres entre els dos estats i s'establia la zona neutral al sud de kuwait. el nou territori de kuwait era m\u00e9s redu\u00eft que el que li assignava el tractat otomano-brit\u00e0nic de 1913 i ahmad va considerar que no havia estat ben defensat pels brit\u00e0nics. per aquesta causa, com a revenja, el xeic va refusar concedir la concessi\u00f3 d'explotaci\u00f3 petroliera \u00fanica a la anglo-persan oil company i va insistir en la participaci\u00f3 a m\u00e9s a m\u00e9s d'una companyia americana. el 1923 la gran bretanya, que tenia el mandat sobre l'iraq des de 1920, va recon\u00e8ixer com a frontera amb kuwait la que s'havia establert al tractat de 1913 que incluia l'illa bubiyan, la de warba, i sis altres m\u00e9s petites\n\n\n=== independ\u00e8ncia ===\nahmad va morir el 29 de gener de 1950 i el va succeir abdullah iii al salim al sabah (fill de salim). el 19 de juny de 1961 kuwait accedia a la plena independ\u00e8ncia. immediatament (25 de juny) iraq va reclamar la sobirania sobre el pa\u00eds, al\u00b7legant que els kada de l'imperi otom\u00e0 eren part dels vilayats, i que per tant era part de l'iraq. el xeic va demanar assist\u00e8ncia militar a la gran bretanya, que va dur a terme la operaci\u00f3 vantage. el litigi fou sotm\u00e8s a l'onu i el 20 de juliol kuwait fou adm\u00e8s a la lliga \u00e0rab que va resoldre preservar la independ\u00e8ncia del pa\u00eds. el 1962 es va promulgar una nova constituci\u00f3 i el gener de 1963 van tenir lloc les primeres eleccions (sense partits) a una assemblea legislativa de 50 membres. el 1963 va ingressar a l'onu. el 7 de juliol de 1965, en un nou tractat fronterer amb l'ar\u00e0bia saudita, la zona neutral fou repartida entre els dos estats. durant els anys setanta la kuwait oil company fou nacionalitzada acabant el repartiment amb la gulf oil i la british petroleum. dificultats pol\u00edtiques internes van provocar la suspensi\u00f3 de la constituci\u00f3 el 1977. el 1982 va tenir dificultats econ\u00f2miques a causa de la baixada del preu del barril de petroli per\u00f2 els preus baixos no van durar molt de temps i kuwait va incrementar la seva producci\u00f3 per compensar la baixada de l'iraq i l'iran degut a la guerra que lliuraven aquestos pa\u00efsos des de 1980. una s\u00e8rie d'explosions de bombes va tenir lloc el 1983 matant cinc persones; se'n va fer responsable el grup xi\u00efta del partit dawa (iraqui\u00e0 per\u00f2 aliat a l'iran) en revenja pel suport financer kuwaiti\u00e0 a l'iraq en la guerra entre aquest pa\u00eds i l'iran.\n\n\n=== conquesta iraquiana ===\n\nles reivindicacions iraquianes no havien estat mai renunciades. despr\u00e9s del seu frac\u00e0s en la guerra iran-iraq, el r\u00e8gim de saddam hussein necessitava una vict\u00f2ria per desviar l'atenci\u00f3 del pa\u00eds i recuperar-se econ\u00f2micament, i va decidir ocupar kuwait. despr\u00e9s d'unes setmanes de tensi\u00f3 pel que se suposava ser un conflicte d'interessos petroliers i financers, i sota cobertura d'un cop d'estat (efectivament uns pocs kuwaitians hi van prendre part), els iraquians van envair el pa\u00eds i es va instaurar una nova administraci\u00f3 republicana que al cap de sis dies va proclamar l'annexi\u00f3 a l'iraq com a governaci\u00f3 de kadhima mentre l'emir fugia del pa\u00eds. aix\u00f2 va donar origen a la guerra del golf en la que un mili\u00f3 de soldats de la coalici\u00f3, el desplegament militar m\u00e9s important des de la segona guerra mundial van lluitar contra el mig mili\u00f3 de soldats iraquians i milers de tancs i avions de combat. les tropes iraquianes es van rendir el 28 de febrer de 1991 i en la seva retirada, van incendiar i deixar inutilitzats centenars de pous de petroli, suposant una gran p\u00e8rdua econ\u00f2mica i greus conseq\u00fc\u00e8ncies mediambientals. el 20 de mar\u00e7 de 1991 iraq va renunciar formalment a qualsevol futura reclamaci\u00f3. l'emir fou restaurat i el pa\u00eds recuper\u00e0 la independ\u00e8ncia.\n\n\n=== modificacions legislatives (2005) ===\na partir de l'any 2005, i com a \u00faltima de les lleis que va dictar jaber al-ahmad al-sabah abans de morir, les dones van aconseguir tamb\u00e9 el seu dret al vot, que van poder exercir el 17 de maig de l'any 2008 per primera vegada, si b\u00e9 no van aconseguir representaci\u00f3 a les cambres fins al 2009, en no aconseguir-ho ni el 2006 ni el 2008.\n\n\n== cultura ==\n\n\n=== hospitalitat ===\nla cultura de kuwait, igual que moltes altres cultures \u00e0rabs, donen molta import\u00e0ncia a l'hospitalitat.\nla salutaci\u00f3: els kuwaitians tradicionalment se saluden donant-se la m\u00e0 i besant-se a les galtes. tradicionalment els homes i les dones no intercanvien m\u00e9s que unes paraules i potser es donin la m\u00e0 com a salutaci\u00f3 per respectar la privacitat de la dona. no obstant aix\u00f2, \u00e9s com\u00fa que dones i homes es facin un pet\u00f3 a la galta si estan emparentats. tamb\u00e9 \u00e9s costum en la salutaci\u00f3 fer llargues s\u00e8ries de preguntes sobre la salut, la dels parents, els seus treballs, etc.\nte i caf\u00e8: l'hospitalitat \u00e9s mostrada sovint per l'oferiment de te i caf\u00e8. \u00e9s estrany que l'hoste que entra una casa, oficina o fins i tot en algunes botigues, no li sigui ofert te o caf\u00e8. els bedu\u00efns kuwaitians tenen per costum interpretar com un insult que l'hoste rebutgi l'oferiment.\nmenjar: el menjar t\u00e9 un paper important en la cultura kuwaitiana. el menjar tradicional de kuwait \u00e9s coneguda com a machboos i consisteix en xai, pollastre o peix a sobre o barrejat amb una gran quantitat d'arr\u00f2s cuit preparat, similar al biryani indi. salses amb curri en pols i petits plats addicionals complementen el plat principal. tradicionalment es menja amb les mans, encara que actualment molts prefereixen menjar-los amb coberts occidentals. habitualment el menjar \u00e9s preparat i servit en grans quantitats i \u00e9s molt habitual convidar a comensals per compartir el menjar.\n\n\n=== diwaniah ===\nel diwaniah \u00e9s una instituci\u00f3 exclusiva de la cultura de kuwait, que no es coneix en altres pa\u00efsos del golf p\u00e8rsic. els diwaniah s\u00f3n reunions d'homes que normalment tenen lloc a la tarda, una, dues, tres vegades per setmana o fins i tot cada dia. habitualment, els homes es reuneixen en butaques confortables i discuteixen qualsevol tema, tant pol\u00edtic, social, econ\u00f2mic, local o internacional, sense por de ser perseguits. els diwanahs es poden considerar com un s\u00edmbol i prova del tarann\u00e0 democr\u00e0tic i la llibertat d'expressi\u00f3 del pa\u00eds. normalment l'hoste serveix te o algun refrigeri. alguns comerciants i membres del parlament anuncien els seus diwaniah als diaris perqu\u00e8 membres del p\u00fablic puguin visitar-los.\nles dones de vegades tamb\u00e9 tenen els seus diwaniah, encara que no s\u00f3n tan estesos i no es barregen amb els diwaniah d'homes.\n\n\n=== m\u00fasica ===\nla tradici\u00f3 musical de kuwait va estar ben documentada fins a la guerra del golf, quan l'ex\u00e8rcit de l'iraq va destruir l'arxiu. no obstant aix\u00f2, kuwait ha mantingut una ind\u00fastria musical activa, tant abans com despr\u00e9s de la invasi\u00f3. la m\u00fasica reflecteix les diverses influ\u00e8ncies de la cultura kuwaitiana en general, incloent-hi m\u00fasica de l'\u00e0frica oriental i de l'\u00edndia.\nkuwait \u00e9s, al costat de bahrein, al centre del sawt, un tipus de m\u00fasica popular amb aires de blues. va ser popularitzada en els anys 1970 per shadi al khaleej (el cant d'ocell del golf). nabil shaeil i abdullah el rowaished s\u00f3n els artistes de sawt m\u00e9s populars en l'actualitat. tots dos inclouen influ\u00e8ncies de la m\u00fasica techno i del pop europeu.\naltres grups populars inclouen a al-budoor band.\n\n\n==== m\u00fasica i ball tradicional ====\nla m\u00fasica tradicional kuwaitiana \u00e9s realitzada principalment per dones en privat, amb algunes bandes de m\u00fasica exclusivament de dones fent concerts en celebracions p\u00fabliques. instruments de percussi\u00f3 simples, com petits tambors (mirwas) i palmes s\u00f3n els \u00fanics instruments utilitzats habitualment. can\u00e7ons de noces inclouen els al-fann, durant les quals tamb\u00e9 es balla individualment l'al-khamary i tamb\u00e9 l'al-sameri.\nla can\u00e7\u00f3 de mariners a queme al bahariya \u00e9s \u00e0mpliament coneguda a kuwait, tal com ho s\u00f3n les can\u00e7ons del tipus al-nahma que acompanyaven les tasques de navegaci\u00f3.\nels mawled s\u00f3n recitacions de seccions de la biografia de mahoma, cantades en festes religioses\nels bedu\u00efns s\u00f3n coneguts per l'\u00fas d'un instrument anomenat rubabah, encara que tamb\u00e9 empren l'oud, el tanbarah (instrument de corda) i l'habban (gaita).\nl'al-fareesa era una dansa realitzada per dones disfressades d'homes en determinades festes nacionals i religioses. la dansa es realitza com una batalla entre un cavaller i dos atacants. altres balls tradicionals inclouen una dansa de sabres anomenada ardah (acompanyada de tambors i panderetes) i les danses de dones anomenades khamari, tanboura, fraisah, zifan i samiri.\n\n\n== llista de xeics i emirs ==\nsheikh abu abd allah sabah i ibn jabir al sabah 1752 - 1758\nsheikh abdullah i ibn sabah al sabah 1758 - 1814\nsheikh jabir i ibn abdullah al sabah 1814 - 1859\nsheikh sabah ii ibn jabir al sabah 1859 - 1866\nsheikh abdullah ii ibn sabah al sabah 1866 - 1892\nsheikh mubarak al-lahab ibn sabah al sabah 1892 - 1896\nsheikh mubarak al-lahab ibn sabah al sabah \"el gran\" 1896 - 1915\nsheikh jabir ii al mubarak al sabah 1915 - 1917\nsheikh salim al mubarak al sabah 1917 - 1921\nsheikh ahmad al jabir al sabah 1921 - 1950\nsheikh abdullah iii al salim al sabah 1950 - 1965(19 de juny de 1961, independent, agafa el t\u00edtol d'emir)\nsheikh sabah iii al salim al sabah 1965 - 1977\njabir al-ahmad al-sabah 1977 - 1990 (exiliat a taif del 2 d'agost de 1990 al 14 de mar\u00e7 de 1991)\nalaa hussein ali al khafaji al jaber (president provisional de la rep\u00fablica) 2 d'agost a 8 d'agost de 1990\nali hassan al-majid (conegut com a ali el qu\u00edmic), governador iraqui\u00e0, 8 d'agost de 1990 a novembre de 1990\naziz salih numan, governador iraqui\u00e0, novembre de 1990- 26 de febrer de 1991\njabir al-ahmad al-sabah 1991-2006 (segona vegada)\nsheikh saad al abdullah al salim al sabah, regent, 2001 - 2002\nsheikh saad al abdullah al salim al sabah 15 de gener a 24 de gener de 2006\nsheikh sabah al ahmad al jabir al sabah 2006 -\n\n\n=== primers ministres ===\nsheikh jabir al ahmad al jabir al sabah 1962 - 1963\nsheikh sabah al salim al sabah 1963 - 1965\nsheikh jabir al ahmad al jabir al sabah 1965 - 1978 (segona vegada)\nsheikh saad al abdullah al salim al sabah 1978 - 1991 (exiliat a taif 1990-1991)\nalaa hussein ali, 2 a 8 d'agost de 1990\nocupaci\u00f3 iraquiana 1990-1991\nsheikh saad al abdullah al salim al sabah 1991 - 2003\nsheikh sabah al ahmad al jabir al sabah 2003 - 2006\nsheikh nasser al-mohammed al-sabah 2006 - 2011\nsheikh nasser sabah al-ahmad al-sabah 2011-2019\nsheikh sabah al-khalid al-sabah 2019-2022\n\n\n=== agents brit\u00e0nics ===\n\n\n==== agent natiu ====\nhaji ali bin mulla ghulam bisa 1899 - 1904\n\n\n==== agents pol\u00edtics subordinats al resident al golf p\u00e8rsic ====\nstuart george knox 1904 - 1906\ndaud ar-rahman (inter\u00ed) maig a octubre de 1906\nstuart george knox (segona vegada) 1906 - 1909\nwilliam henry irvine shakespear 1909 - 1915\nwilliam george grey 1915 - 1916\nrobert edward archibald hamilton 1916 - 1918\npercy gordon loch 1918\ndaniel vincent maccollum 1918 - 1920\njames carmichale more 1920 - 1930\nharold richard patrick dickson 1930 - 1936\ngerald simpson de gaury 1936 - 1939\narnold crawshaw galloway 1939 - 1941\nharold richard patrick dickson (segona vegada) 1941\ntom hickinbotham 1941 - 1943\ncornelius james pelly 1943 - 1944\ngordon noel jackson 1944 - 1945\nmaurice patrick o'connor tandy 1945 - 1946\narnold crawshaw galloway (segona vegada) 1946 - 1947\nherbert george jakins 1947 - 1951\ncornelius james pelly (segona vegada) 1951 - 1955\ngawain westray bell 1955 - 1957\naubrey seymour halford-macleod 1957 - 1959\njohn christopher blake richmond 1959 - 1961\n\n\n== refer\u00e8ncies ==\n\n\n== vegeu tamb\u00e9 ==\nzona neutral kuwait-ar\u00e0bia saudita\nguerra del golf\n\n\n== enlla\u00e7os externs ==\nkuwait - lloc web oficial\ndiwan of the crown prince of the state of kuwait\ncountry profile from new internationalist\nkey development forecasts for kuwait from international futures"