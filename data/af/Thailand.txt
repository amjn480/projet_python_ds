"thailand (thai: \u0e1b\u0e23\u0e30\u0e40\u0e17\u0e28\u0e44\u0e17\u0e22, prathet thai, [pra.t\u02b0\u00ea\u02d0t t\u02b0aj], ), amptelik die koninkryk thailand (\u0e23\u0e32\u0e0a\u0e2d\u0e32\u0e13\u0e32\u0e08\u0e31\u0e01\u0e23\u0e44\u0e17\u0e22, ratcha-anachak thai, [r\u00e2\u02d0t.t\u0361\u0255\u02b0a.\u0294a\u02d0.na\u02d0.t\u0361\u0255\u00e0k t\u02b0aj], ), is 'n land in suidoos-asi\u00eb met 'n oppervlakte van 513 120 km\u00b2 en 'n bevolking van sowat 69,6 miljoen. thailand word ook siam (\u0e2a\u0e22\u0e32\u0e21, sayam, [sa.j\u01ce\u02d0m]) genoem, wat die land se amptelike naam was tot 23 junie 1939. die woord \"thai\" beteken \"vry\" in die thaise taal. die hoofstad en grootste stad van thailand is bangkok.\n\n'n burger van thailand word gewoonlik ge\u00efdentifiseer as 'n \"thai\" of \"siamees\" (verouderd), wat streng gesproke slegs na etniese thais verwys. meeste thais is theravada-boeddhiste van thai-afkoms, maar die land het ook 'n beduidende aantal minderhede, veral han-chinese, maar ook moslemse maleiers in die suide.\nthailand is in die sentrum van die indo-chinese skiereiland gele\u00eb. dit grens in die ooste aan laos en kambodja, in die suide aan die golf van thailand en maleisi\u00eb en in die weste aan die andamanse see (deel van die indiese oseaan se golf van bengale) en mianmar (vroe\u00ebr birma). wes van thailand is die andaman- en nicobar-eilande gele\u00eb wat aan indi\u00eb behoort en in die suidweste is die indonesiese eiland soematra gele\u00eb. daarbenewens deel thailand 'n maritieme grens met vi\u00ebtnam in die golf van thailand.\nthailand se hoofnywerhede is vervaardiging, landbou en toerisme. dit word as 'n nuut-ge\u00efndustrialiseerde land beskou en is 'n lidland van die streekorganisasie asean.\n\n\n== etimologie ==\ndie land se amptelike naam was \"siam\" tot en met 23 junie 1939, maar dit het weer as \"siam\" bekend gestaan tussen 1945 en 11 mei 1949, voor dit weer deur 'n amptelike bekendmaking verander is na thailand (thai: prathet thai). reeds voor die amptelike naamsverandering het thais na hulle land verwys as muang thai. die woord \"thai\" (\u0e44\u0e17\u0e22) is afgelei van die woord \"tai\" (\u0e44\u0e17), wat in thai \"vryheid\" beteken. thai is ook die naam van die grootste etniese groep in thailand.\n\n\n=== siam ===\ndie land is deur sy inwoners nog altyd mueang thai genoem. voor 1949 is na die land deur buitestaanders gewoonlik verwys as siam (thai: \u0e2a\u0e22\u0e32\u0e21, sayam, [saj\u01ce\u02d0m], ook gespel siem, sy\u00e2m of sy\u00e2ma). die woord siam is dalk van pali afkomstig (suva\u1e47\u1e47abh\u016bmi, \"land van goud\") of sanskrit \u0936\u094d\u092f\u093e\u092e (\u015by\u0101ma, \"donker\") of mon \u101b\u102c\u1019\u100a (rhma\u00f1\u00f1a, \"vreemdeling\"). die name shan en a-hom blyk variante van dieselfde woord te wees. die woord \u015by\u00e2ma is waarskynlik nie die oorsprong nie, maar 'n kunsmatige aanpassing oor die jare heen. 'n ander idee is dat die naam van chinese afkomstig is: \"ayutthaya het na vore gekom as 'n oorheersende sentrum laat in die 14de eeu. die chinese het hierdie streek xian genoem wat die portugese herskep het na siam. 'n verdere moontlikheid is dat mon-pratende mense wat suid migreer het hulself syem genoem het, soos die inheemse mon-khmer-pratende inwoners van die maleise skiereiland.\nkoning mongkut (aan bewind 1851\u20131868) se handtekening het sppm gelees vir somdet phra poramenthra maha of latyn: mongkut rex siamensium (\"mongkut, koning van die siamese\"). dit het amptelike status aan die naam siam gegee tot 24 junie 1939, toe die landsnaam verander is na \"thailand\". \"thailand\" het van 1946 tot 1948 terug geval na siam, nadat dit weer terug verander is na \"thailand\" tot vandag.\n\n\n=== thailand ===\nvolgens george c\u0153d\u00e8s beteken thai (\u0e44\u0e17\u0e22) \"vrye man\" in thais, \"om die thaise te onderskei van die inboorlinge wat in die thaise samelewing as slawe bestaan\". 'n bekende thaise geleerde argumenteer dat thai (\u0e44\u0e17) eenvoudig \"mense\" of \"menswees\" beteken, aangesien sy ondersoeke wys dat in sommige landelike gebiede die woord \"thai\" gebruik is pleks van die algemene thai-woord khon (\u0e19) vir mense. volgens michel ferlus het die etnonieme thai-tai (of thay-tay) ontwikkel van die etimon *k(\u0259)ri: (\"menswees\") deur die volgende ketting: *k\u0259ri: > *k\u0259li: > *k\u0259di:/*k\u0259daj > *di:/*daj > *daja (proto-suidwestelike tai) > t\u02b0aja2 (in thai en lao) of > taja2 (in die ander suidwestelike en sentrale tai-tale soos klassifiseer deur li fangkuei). michel ferlus se werk is gebaseer op eenvoudige re\u00ebls van fonetiese veranderinge wat in die sinofeer waarneembaar is en vir die meeste deel deur william h. baxter (1992) ondersoek is.terwyl thais na hul land met die beleefde vorm prathet thai (\u0e1b\u0e23\u0e30\u0e40\u0e17\u0e28\u0e44\u0e17\u0e22) wil verwys, gebruik hulle algemeen veral die term mueang thai (\u0e40\u0e21\u0e37\u0e2d\u0e07\u0e44\u0e17\u0e22) of net thai; die woord mueang, wat oorspronklik na 'n stadstaat verwys het, is veral gebruik om na 'n stad te verwys as die sentrum van 'n gebied. ratcha anachak thai (\u0e23\u0e32\u0e0a\u0e2d\u0e32\u0e13\u0e32\u0e08\u0e31\u0e01\u0e23\u0e44\u0e17\u0e22) beteken \"koninkryk thailand\" of \"koninkryk thai\". etimologies bestaan dit uit: ratcha (sanskrit: \u0930\u093e\u091c\u0928\u094d, r\u0101jan, \"koning, koninklik, ryk\"); -ana- (pali: \u0101\u1e47\u0101 \"gesag, bevel, mag\", op sy beurt afgelei van sanskrit \u0906\u091c\u094d\u091e\u093e, \u0101j\u00f1\u0101, met dieselfde betekenis) -chak (van sanskrit \u091a\u0915\u094d\u0930, cakra- \"wiel\", 'n simbool van mag en heerskappy). die thaise volkslied (\u0e40\u0e1e\u0e25\u0e07\u0e0a\u0e32\u0e15\u0e34), geskryf deur luang saranupraphan gedurende die 1930's, verwys na die thaise nasie as prathet thai (\u0e1b\u0e23\u0e30\u0e40\u0e17\u0e28\u0e44\u0e17\u0e22). die eerste re\u00ebl van die volkslied lees: prathet thai ruam lueat nuea chat chuea thai (\u0e1b\u0e23\u0e30\u0e40\u0e17\u0e28\u0e44\u0e17\u0e22\u0e23\u0e27\u0e21\u0e40\u0e25\u0e37\u0e2d\u0e14\u0e40\u0e19\u0e37\u0e49\u0e2d\u0e0a\u0e32\u0e15\u0e34\u0e40\u0e0a\u0e37\u0e49\u0e2d\u0e44\u0e17\u0e22), \"thailand is die eenheid van thaise vlees en bloed\".\n\n\n== geskiedenis ==\nverskeie inheemse kulture het reeds sedert die tyd van die ban chiang-kultuur (ongeveer 2000 v.c.), in thailand bestaan. as gevolg van die land se geografiese ligging is die kultuur van thailand nog altyd sterk deur indi\u00eb, china en ander buurkulture van suidoos-asi\u00eb be\u00efnvloed. boeddhisme is vir die eerste keer in die 5de eeu in die chaopraya-bekken in die vorm van indiese gode ingevoer; waarskynlik sonder goed gedefinieerde sektes en tradisies. in die 12de eeu het monnike uit sri lanka egter die theravada-vorm van boeddhisme na thailand gebring waar dit vinnig floreer het. die eerste siamese/thai-staat word tradisioneel as die boeddhistiese koninkryk sukhothai beskou. di\u00e9 koninkryk was 'n vroe\u00eb koninkryk in die omgewing van die stad sukhotai in noordsentraal-thailand, wat van 1238 tot 1438 bestaan het.\ndie koninkryk se mag is later oorskadu deur die groter siamese koninkryk ayutthaya wat in die middel van die 14de eeu gestig is. di\u00e9 koninkryk was gele\u00eb om die huidige stad ayutthaya in die gelyknamige provinsie in sentraal-thailand. na die siamese magte angkor in 1431 geplunder het, is baie van die khmer-ryk en sy hindoe-gewoontes na ayutthaya teruggeneem, en is baie van die gewoontes en rituele in die kultuur van siam aangeneem.\nna ayuthaya in 1767 deur die burmese verower is, was thonburi vir 'n kort periode die hoofstad van thailand, onder leiding van koning taksin die grote. die huidige era van thailand se geskiedenis het in 1782 begin, na die instelling van bangkok as die hoofstad van die chakri-dinastie, onder leiding van koning rama die grote.\neuropese moondhede het in die 16de eeu na thailand begin reis. ondanks die druk wat deur europa uitgeoefen is, is thailand die enigste suidoos-asiatiese land wat nooit deur 'n europese mag gekoloniseer is nie. die twee hoofredes hiervoor is dat thailand 'n lang reeks suksesvolle leiers in die 1800's gehad het en dat dit die vyandigheid en spanning tussen die franse en britte uitgebuit het. as gevolg hiervan het die land 'n bufferstaat tussen dele van suidoos-asi\u00eb wat deur die twee kompeterende europese koloniale magte gekoloniseer is geword. die invloed van 'n nabygele\u00eb britse kolonie het egter gelei tot baie hervormings in die 19de eeu en groot toegewings aan britse handelsbelangstellings. 'n voorbeeld hiervan was die verlies van die drie suidelike provinsies, wat later maleisi\u00eb se drie noordelike deelstate sou word. vervolgens is die onafhanklike thailand in die weste deur brits-indi\u00eb, in die ooste deur frans-indo-china en in die suide deur brits-malaya begrens.\n'n nie-geweldadige rewolusie in 1932 het gelei tot 'n nuwe grondwetlike monargie. tydens die tweede w\u00eareldoorlog was thailand geallieerd met japan, maar het na die oorlog 'n bondgenoot van die verenigde state van amerika geword en onder meer aan die korea-oorlog en die vi\u00ebtnamoorlog deelgeneem. na 'n reeks staatsgrepe het thailand in die 1980's begin nader beweeg aan 'n demokrasie. op 13 oktober 2016 is thailand se monarg, bhumibol adulyadej op die ouderdom van 88 oorlede. hy was ook bekend as rama ix en die w\u00eareld se langsdienende staatshoof.\nin 1997 is thailand getref deur die asiatiese finansi\u00eble krisis en die geldeenheid van thailand, die baht, het vir 'n kort periode daaronder gely: voor 1997 was vs$1 gelykstaande aan 25 baht, maar tydens die krises was $1 gelykstaande 56 baht. sedertdien het die baht egter sterker geword en, in mei 2007, was $1 gelyk aan 33 baht.\ndie amptelike kalender wat in thailand gebruik word is gebaseer op die oostelike weergawe van die boeddhistiese kalender wat die gregoriaanse kalender met 543 jaar voorloop. die jaar 2019 n.c. staan byvoorbeeld in thailand bekend as 2562 be.\ndie onlangse jare is veral gekenmerk deur grenskonflikte met die buurland kambodja rondom die prasat preah vihear wat in 2008 deur unesco as w\u00earelderfenis gelys is. in suid-thailand pleit etniese maleiers al sedert jare vir 'n vereniging met maleisi\u00eb.\n\n\n== geografie ==\nthailand is die 50ste grootste land in die w\u00eareld met 'n oppervlakte van 513 120 km\u00b2. dit kan vergelyk word met die grootte van jemen en is ietwat groter as spanje.\ngroot stede sluit in die hoofstad bangkok, chiang mai, hat yai, nakhon ratchasima, nonthaburi, pak kret, surat thani en udon thani.\nthailand het verskeie gebiede wat geografies van mekaar verskil; hierdie gebiede kom ook min of meer ooreen met die onderskeie provinsies van die land. die noorde van die land is bergagtig, met die piek van die berg, doi inthanon, as die hoogste punt met 'n hoogte van 2576 m. die noordooste bestaan uit die khorat-plato en strek oor 'n area van 155 000 km\u00b2. die plato word in die ooste deur die mekongrivier begrens. in die weste vorm die salweenrivier vir 'n kort stukkie die grens tot mianmar. die middel van die land word oorheers deur die hoofsaaklik plat chao phraya-riviervallei, wat inloop by die golf van thailand. die suide bestaan uit die dun landengte wat bre\u00ebr word nader aan die maleise skiereiland.\ndie plaaslike klimaat is tropies en word gekenmerk deur moesons: re\u00ebnerige seisoene wat etlike maande aanhou. vanaf die middel van mei tot september is daar 'n re\u00ebnerige, wolkerige dog warm suidwestelike moeson en 'n dro\u00ebr, koel noordoostelike moeson van november tot die middel van maart. die suidelike landengte is altyd warm en bedompig.\n\n\n== demografie ==\nthailand se bevolking word oorheers deur verskeie tai-sprekende mense. die talrykste is die sentrale thai, die noordoostelike thai (ook genoem \"isan\" of \"lao\": twee verskillende, dog nou-verwante dialekte) en die suidelike thai. die sentrale thai is al lank die heersende taal rakende politiek, ekonomie en kultuur, alhoewel die taal se moedertaalsprekers slegs 'n derde van die land se bevolking uitmaak (die moedertaalsprekers van noordoostelike thai vorm die meerderheid). baie mense is egter tans daartoe in staat om sentrale thai, asook hulle eie dialekte te kan praat, danksy die onderrigstelsel en die beweging na 'n nasionale identiteit.\ndie grootste groep nie-thai mense is die han-chinese wat 'n belangrike geskiedkundige rol in die ekonomie van die land gespeel het. die meeste chinese het hulself geheel en al by die thai gemeenskap ge\u00efntegreer en dit is slegs die minderheid wat steeds in die chinese buurt yaowarat road in bangkok bly. ander etniese groepe sluit in die maleiers in die suide en die mon, die khmer en verskeie bergvolke (waaronder die padaungstam, wat bestaan uit mense van die kayan, 'n klein etniese groep waarvan sommige lede in die 1990's uit mianmar na thailand gevlug het). na die einde van die vi\u00ebtnamoorlog het baie vi\u00ebtnamese vlugtelinge hulle in thailand gevestig, hoofsaaklik in die noordoostelike streke. van die ander etniese minderhede sluit onder meer bamar en hakka in.\nvolgens die 2000-sensus is 95% van thailand se bevolking theravada-boeddhiste. die moslems is die tweede grootste groep met 4,6%. moslems woon dikwels in verskillende gemeenskappe as die ander gelowe. die bevolking in die suidelik punt van thailand bestaan hoofsaaklik uit etniese maleiers, wat meestal in die suide gekonsentreer is en 'n sterk meerderheid in vier provinsies vorm. christene, hoofsaaklik rooms-katolieke, verteenwoordig 0,75% van die land se bevolking. daar is ook 'n klein gemeenskappe van sikhs en hindoes in die land se stede.\ndie nasionale taal van thailand is thai, maar daar bestaan ook baie etniese en streeksdialekte, asook ander areas waar mense hoofsaaklik isan of van die mon-khmer tale praat. thai besit ook sy eie alfabet, wat drasties verskil van die latynse alfabet wat onder andere deur westerse tale gebruik word. engels word tans in skole geleer, alhoewel die aantal sprekers wat dit kan spreek nog in die minderheid is. daarbenewens word in thailand tale soos hakka, khmer, maleis en min gebesig.\n\n\n== kultuur ==\ntheravada-boeddhisme is die oudste oorlewende boeddhistiese beweging en maak 'n belangrike deel van moderne thai-geloof en identiteit uit. in die praktyk het thai-boeddhisme deur die jare ontwikkel en sluit vandag baie streeksgelowe in wat oorspronklik van, onder ander, animisme (die geloof dat elke liggaam 'n afsonderlike gees het) en die aanbidding van mens se voorvaders. islam is die heersende geloof in die mees suidelike dele van thailand.\nthailand bevat ook 'n aantal verskillende etniese groepe. hierdie groepe hou 'n onderskeidelike tradisionele manier van lewe in stand, ten spyte van die sterk invloed van die thai-kultuur. sommige van hierdie groepe word ook in mianmar, laos, kambodja en maleisi\u00eb aangetref. etniese chinese maak ook 'n aansienlike deel van die thai-gemeenskap uit, veral in en om bangkok. hulle suksesvolle integrasie in die thai-gemeenskap het beteken dat lede van hierdie groep dit reggekry het om magtige ekonomiese en politiese posisies te beklee, soos die voormalige eerste minister thaksin shinawatra wat van chinese afkoms is. shinawatra was die staatshoof van 2001 tot 19 september 2006, toe hy omvergegooi is deur 'n milit\u00eare staatsgreep.\nsoos die meeste ander asiatiese kulture is respek vir 'n mens se voorvaders 'n noodsaaklike deel van die spirituele praktyk in thailand. die inwoners is baie gasvrye en vrygewig, maar hulle respekteer ook die sosiale hi\u00ebrargie. senioriteit is 'n belangrike konsep in thai-kultuur. die ouer familielede het altyd die gesag rakende familiebesluite of seremonies.\ndie tradisionele manier van groet is die wai: wanneer twee persone mekaar ontmoet, sal die jongste persoon sy oop hande saamsit met die palms na mekaar en die vingers na bo (soos vir gebed). die persoon sal sy hoof voor-oor buig om die vingerpunte te raak. die ouer persoon sal dan die gebaar na-aap. die gebaar gaan ook gewoonlik gepaard met die gesproke groet \"sawasdee krup\" vir manlike sprekers en \"sawasdee ca\" vir vroulike sprekers. hoe ho\u00ebr die hande in verband met die gesig gehou word, hoe meer respek betoon 'n persoon. voor kinders na skool gaan, wai hulle hul ouers as 'n teken van respek en herhaal die gebaar wanneer hulle weer tuis kom.\ntradisionele taboes sluit in die aanraking van 'n ander persoon se kop of om met die voete na iets te wys: die kop word beskou as die heiligste deel van die liggaam en die voete as die vuilste. dit word ook as beledigend beskou om bo-oor 'n persoon of kos te trap. die thai-kultuur, net soos baie ander asiatiese kulture, word egter sterk deur die weste be\u00efnvloed en sommige tradisionele taboes is besig om mettertyd te verdwyn.\ndie kookkuns van thailand meng vyf basissmake: soet, pikant, suur, bitter en sout. 'n paar algemene bestanddele wat in thaise kookkuns gebruik word, sluit in knoffel, rooirissies, lemmetjiesap, sitroengras en vissous. die stapelvoedsel in thailand is rys, veral 'n soort jasmynrys (bekend as \"hom mali\"-rys), wat by amper elke maaltyd ingesluit word. thailand is die w\u00eareld se grootste uitvoerder van rys en die bevolking van thailand nuttig jaarliks meer as 100 kg rys per persoon. die internasionale rys navorsingsinstituut (irri) in filippyne bevat meer as 5000 verskillende soorte rys uit thailand in hul rysgenebank.\n\n\n=== letterkunde en gedrukte media ===\nboeke en ander dokumente is die mees ge\u00eberde w\u00eareldse voorwerpe en dit word daarop neergekyk as 'n persoon 'n boek oor 'n tafelblad laat gly of op die vloer plaas.\nthai-letterkunde word sterk deur die indiese kultuur be\u00efnvloed. di\u00e9 invloed is veral merkbaar in die vroe\u00eb letterkunde, waar die meeste verhale met gode en ander wesens uit die boeddhistiese en hindoe\u00efstiese mitologie gevul is. een van die bekendste werke in thai-letterkunde is die epiese \"ramakien\". die werk is gebaseer op die antieke teks \"ramayana\" wat aan die einde van die 18de eeu deur koning phra phuttayodfa chulalok (rama i) uitgebrei is. sedertdien het die opvolgende konings baie bygedra tot die kultuur en letterkunde van thailand.\naan die begin van die 20ste eeu het po\u00ebsie ongewild geraak, terwyl prosa meer aansien geniet het. in die 1950's het talle bekende outeurs talryke bekende boeke geproduseer. van die noemenswaardigste skrywers van moderne thai-letterkunde sluit in mae anong, die latere eerste minister, kukrit pramoj en pira sudham.\ndie samelewing van thailand is in die afgelope jare deur die wyd-verkrygbare, meertalige media be\u00efnvloed. daar is talle engelse, thai en chinese koerante beskikbaar en die meeste gewilde thai-tydskrifte gebruik engelse opskrifte in 'n poging om \"sjiek\" voor te kom. meeste groot besighede in bangkok bedryf hul sake in engels, selfs onder thaisprekers, as 'n simbool van hul opgevoede, ho\u00eb-kring status. thailand is die land in suidoos-asi\u00eb met die grootste koerantmark, met 'n beraamde daaglikse sirkulasie van ten minste 13 miljoen eksemplare in 2003.\n\n\n=== musiek ===\nalhoewel thailand nooit deur westerse magte gekoloniseer is nie, het popmusiek en ander vorms van europese en amerikaanse musiek baie invloedryk geword. die twee gewildste style tradisionele musiek is \"luk thung\" en \"mor lam\", terwyl die etniese minderhede ook steeds hul tradisionele musiekvorms behou het.\n\"luk thung\" (thai: \u0e25\u0e39\u0e01\u0e17\u0e38\u0e48\u0e07; letterlik \"kind van die velde\") is kort vir \"pleng luk thung\" (thai: \u0e40\u0e1e\u0e25\u0e07\u0e25\u0e39\u0e01\u0e17\u0e38\u0e48\u0e07 \u2013 \"lied van 'n kind van die velde\"). \"luk thung\"-liedjies weerkaats oor die algemeen die te\u00ebspoed van die alledaagse lewe tussen die plattelandse armes. die liedjies neig na 'n stadige tempo en die sangers gebruik 'n uitdrukkende sangstyl met 'n groot deel vibrato.\ndie styl het ontwikkel in die eerste helfte van die 20ste eeu, alhoewel die term, \"luk thung\", vir die eerste keer in die 1960's gebruik is. ponsri woranut en suraphol sombatcharoen was van di\u00e9 genre se eerste groot sterre en het invloede van latyns-amerika, japan, indonesi\u00eb, maleisi\u00eb en veral amerikaanse rolprentklankbane en volkmusiek, asook jodel. die genre het ook 'n herlewing ervaar na die begin van die eerste \"luk thung\"-radiostasie in 1997.\n\"mor lam\" is 'n antieke vorm van lao-sang in beide lao en isan. die term beteken \"kundige sang\" of \"kundige sanger\", afhangende van die konteks waarin die term gebruik word.\ndie kenmerk van \"mor lam\" is die gebruike van 'n buigsame melodie wat by die tonale klanke van die lirieke aangepas word. volgens tradisie is die oorspronklike melodie ontwikkel vir die toonsetting van tradisionele \"gaun\"-gedigte. die sang word ook oor die algemeen begelei deur 'n \"khene\", 'n soort mondfluitjie wat van riet gemaak is, alhoewel moderne elektriese instrumente ook tans gebruik word. tans is die tempo van die musiek vinnig, alhoewel dit vroe\u00ebr deur 'n stadiger tempo gekenmerk was. volgehoue kenmerke sluit in 'n sterk ritmiese begeleiding, vokale spronge en 'n sangstyl wat 'n geselstrant aanneem, vergelykbaar met amerikaanse kletsrymmusiek.\nalgemene temas sluit in onbeantwoorde liefde en die struikelblokke in die lewens van die plattelandse isan en laos, vermeng met dro\u00eb humor. in die areas van herkoms maak \"mor lam\"-opvoerings 'n belangrike deel van feeste en plegtighede uit. die musiek is tans ook gewild in ander dele van die land, te danke aan die verspreiding van trekarbeiders vir wie die musiek 'n belangrike kulturele skakel na hul tuiste bly.\n\n\n=== skoolstelsel ===\nin thailand is 'n totale skoolloopbaan van nege jaar verpligtend. volgens unesco is slegs 3% van die bevolking ongeletterd, wat thailand op dieselfde vlak as lande in die europese unie plaas.\nbywoning van die ses-jaar-lange laerskool is verpligtend en in beginsel gratis, alhoewel leerlinge oor die afgelope paar jaar meer en meer vir hulle eie onderrigmateriaal en skooluniforms vir die verskillende weeksdae moes betaal. die onderrigmetodes is nie gelyk aan die metodes wat in die weste as standaard beskou word nie. kinders word min aangemoedig om verantwoordelikheid te neem vir hul studies en selfstandig te leer. die nosie van gesag word eerder, soos ook in die res van die land, ook hier bevorder. alhoewel lyfstraf reeds 'n aantal jare nie meer toegelaat word nie, is gesagsgedrewe leermetodes steeds algemeen.\nlesse word oral in klaskamers aangebied, met 'n onderwyser wat vooraan staan en die leerlinge onderrig. daar is ook 'n aantal christelike skole en skole vir buitelanders. enige onderrig na prim\u00eare skool is nie meer gratis nie. beide die onderwysers en die leerlinge dra uniforms. onderwysers dra ook verskillende borsspelde en skouerdekorasies om hulle amp, funksie en dienstyd te toon. 'n pet vorm ook deel van die uniform.\nthailand is moontlik die enigste land waar padvindery deel van die kurrikulum is. al die leerlinge van 'n skool gaan op 'n bepaalde dag van die week in hul padvinder-uniforms skool toe. dit is ook algemeen dat normale onderrig nie op sulke dae plaasvind nie.\n\n\n=== sport ===\nthai-boks, \"muay thai\", is die nasionale sport van thailand en die inheemse vegkuns staan bekend as \"muay\". in die verlede was mauy aan koninklike soldate muay geleer, vir die geval wat hulle hulself ongewapen op die slagveld bevind. na die soldate van die weermag afgetree het, het hulle dikwels boeddhistiese monnike geword en by die tempels gaan woon. die inwoners van thailand se lewens is nou verbind met boeddhisme en tempels: seuns word dikwels daarheen gestuur om opleiding as monnike te ontvang. \"muay\" is ook een van die vakke wat by die tempels aangebied word.ongeveer 100\u2013200 jaar gelede het westerse magte gepoog om die meeste suidoos-asiatiese lande te verower. in hierdie tyd was muay as selfverdediging geleer en nie slegs as vegtegniek vir gebruik in die oorlog nie. muay-kompetisies was baie gewild in thailand, maar die sport was baie gevaarlik en sommige deelnemers het gesterf tydens kompetisies. die vrees vir die gevare wat die sport inhou, asook die vrees dat die w\u00eareld nie so 'n gevaarlike sport sal aanvaar nie, het veroorsaak dat die sport ontwikkel het tot \"muay thai\". die nuwe vorm het wapens en gevaarlike bewegings uitgesluit, wat gelei tot die verhoging van standaarde van die sport. dit is nou ook algemeen dat deelnemers bokshandskoene dra, soos gebruik deur westerse boksers, in plaas van die tradisionele \"kaad chuek\" (\"handverband\"), om deelnemers van beserings te beskerm.\nmuay thai het w\u00eareldwye gewildheid bereik in die 1990's. alhoewel soortgelyke vegkunste in ander suidoos-asiatiese lande bestaan, word muay thai gekenmerk as 'n volkontaksport. sokker is tans 'n mededinger om die titel vir gewildste sport in thailand en dit is algemeen vir aanhangers van die sport om die nuutste wedstryde van hul gunsteling-westerse spanne op televisie te kyk of soortgelyke sokkeruitrustings te dra. bangkok bravo fc staan bekend as die sokkerklub met die langste naam in die w\u00eareld. die vlieg van vlie\u00ebrs is ook 'n gewilde tydverdryf en was in die verlede 'n kompeterende sport.rugby is ook 'n groeiende sport in thailand en die thaise nasionale rugbyspan is 79ste op w\u00eareldrugby se w\u00eareldranglys gelys. thailand was die eerste land wat in 2005 'n internasionale 80 weltergewig rugbytoernooi gehuisves het. aan die nasionale plaaslike thaise rugbytoernooi (tru) neem verskeie universiteits- en diensspanne soos chulalongkorn universiteit, mahasarakham universiteit, kasetsart universiteit, prince of songkla universiteit, thammasat universiteit, rangsit universiteit, koninklike thaise polisie, koninklike thaise weermag, koninklike thaise vloot en koninklike thaise lugmag. plaaslike sportklubs, wat aan die tru deelneem, sluit ook in die britse klub bangkok, southerners sportsklub (bangkok) en die koninklike bangkok sportklub.\nkrieket is 'n ander groeiende sport en die thaise nasionale vrouekrieketspan het in 2020 vir sy eerste t20i-w\u00eareldbekertoernooi gekwalifiseer, maar hulle het in die groepfase op die laaste plek ge\u00ebindig. daarteenoor is die thaise nasionale manskrieketspan minder suksesvol, aangesien hulle nog nie vir 'n t20i-w\u00eareldbekertoernooi kon kwalifiseer nie. albei spanne geniet net soos alle ander krieketspanne van die internasionale krieketraad (ikr) se assosiaatlede twintig20-status.\n\n\n== politiek en regering ==\n\n\n=== geskiedenis ===\nsedert die omverwerping van die absolute monargie in 1932 het thailand reeds 17 grondwette en handveste gehad. in hierdie tyd het die regeringsvorm gewissel van 'n milit\u00eare diktatorskap tot 'n verkose demokrasie, maar al die regerings het 'n erflike monarg as die hoof van die staat erken.\n\n\n=== 1997 tot 2006 ===\ndie grondwet van 1997 was die eerste grondwet wat deur 'n verkose komitee opgestel is. di\u00e9 komitee was verkies op grond van gewildheid en daar word na di\u00e9 grondwet verwys as die \"grondwet van die mense\".die grondwet van 1997 het 'n tweekamerstelsel geskep, bestaande uit 'n 500-sitplek huis van verteenwoordigers (\u0e2a\u0e20\u0e32\u0e1c\u0e39\u0e49\u0e41\u0e17\u0e19\u0e23\u0e32\u0e29\u0e0e\u0e23, \"sapha phutan ratsadon\") en 'n 200-sitplek senaat (\u0e27\u0e38\u0e12\u0e34\u0e2a\u0e20\u0e32, \"wuthisapha\"). dit was ook die eerste keer in die geskiedenis wat beide huise direk verkies is. baie menseregte word in die grondwet uitdruklik erken en maatstawwe is in plek gestel om die stabiliteit van verkose regerings te verbeter. tydens die verkiesing van die huis van verteenwoordigers kon slegs een kandidaat met 'n stemmeerderheid per stemdistrik verkies word. die senaat was per provinsie verkies, waartydens 'n provinsie meer as een senator kon h\u00ea, afhangende van die provinsie se bevolkingsgrootte. lede van die huis van verteenwoordigers dien vir 'n termyn van vier jaar, terwyl senators vir ses jaar dien.\ndie hofstelsel (\u0e28\u0e32\u0e25, \"saan\") het 'n grondwetlike hof ingesluit wat regspraak oor die grondwetlikheid van parlement\u00eare aktes, koninklike verordenings en ander politieke sake gehad het.\ndie algemene verkiesing in januarie 2001 was die eerste verkiesing onder die 1997-grondwet, en daar is na verwys as die eerste korrupsie-vrye verkiesing in die geskiedenis van thailand. die daaropvolgende regering was die eerste regering wat die volle vier-jaar termyn gedien het. die verkiesings in 2005 het die grootste aantal stemmers getrek in die geskiedenis van thailand en het 'n kenmerkende verlaging getoon in die aantal gekoopte stemme wat in vorige verkiesing opgemerk was.aan die begin van 2006 het aansienlike druk van aantygings oor korrupsie daartoe gelei dat thaksin shinawatra 'n kitsverkiesing vereis, wat sou plaasvind v\u00f3\u00f3r die geskeduleerde verkiesingsdatum. die opposisie het die verkiesings geboikot en thaksin was her-aangewys. volgehoue, stygende druk het op 19 september 2006 tot 'n milit\u00eare staatsgreep gelei.\n\n\n=== n\u00e1 die staatsgreep van 2006 ===\n'n milit\u00eare junta, die raad vir nasionale veiligheid (\"council for national security\"), het die verkose regering van thaksin op 19 september 2006 omvergegooi. koning bhumibol adulyadej het die dag na die staatsgreep die situasie bevestig met 'n koninklike verklaring. die junta het die grondwet afgeskaf, die parlement en die geregshof ontbind, sommige lede van die regering aangehou en later verwyder, krygswet is verklaar en een van die koning se privaatraadslede, surayud chulanont, as eerste minister aangestel. die junta het 'n hoogs afgekorte oorgangsgrondwet  opgestel en 'n paneel aangestel om 'n permanente grondwet te ontwerp. die junta het ook 'n 250-lid wetgewende mag aangestel, waarna deur een kritiek verwys is as 'n \"kamer van generale\". die hoof van die junta was toegelaat om die eerste minister ter eniger tyd te verwyder. die wetgewende mag was nie toegelaat om 'n mosie van wantroue in die kabinet te lewer nie en die publiek was nie toegelaat om kommentaar op enige van die regte in te dien nie.krygswet is in januarie 2007 gedeeltelik herroep. die junta hou egter aan om die media te sensor en word van 'n aantal menseregteskendings beskuldig. die junta het ook alle politieke aktiwiteite en vergaderings tot mei 2007 verban.\nthailand bly 'n aktiewe lid van die association of southeast asian nations (asean).\n\n\n== ekonomie ==\nthailand is 'n nuut ge\u00efndustrialiseerde land. die term is 'n sosio-ekonomiese klassifisering wat gebruik word om te verwys na lande wat nog nie \"eerste w\u00eareld\"-status bereik het nie, maar wat, in 'n makro-ekonomiese sin, reeds ander ontwikkelende lande verbygesteek het. thailand het van 1985 tot 1995 die vinnigste groeikoers ter w\u00eareld geniet, met 'n algemene koers van 9% per jaar. die veranderings het egter verhoogde druk op thailand se geldeenheid, die baht, uitgeoefen en 'n finansi\u00eble krisis in 1997 het swakhede in die finansi\u00eble sektor blootgestel. na die baht vir 'n lang tydperk 'n vaste waarde gehad het van vs$1 vir 25 baht, het die thai-regering die waarde van die baht vrygestel om deur die markkragte bepaal te word. as gevolg van die vrystelling het die baht egter in januarie 1998 sy laagste waarde ooit behaal, toe vs$1 gelykstaande was aan 56 baht. die ekonomie het ook in daardie jaar 10,2% van sy waarde verloor. die ineenstorting het deel gevorm van die groter asiatiese finansi\u00eble krisis.\ndie land het later in 1998 'n herstellingsfase deurgegaan en die ekonomie het daardie selfde jaar met 4,2% gegroei en 'n verdere 4,4% gegroei in 2000. die groei was grootliks te danke aan hul uitvoerhandel, wat met 20% in 2000 gestyg het. die ekonomiese groei was ietwat gedemp in 2001, as gevolg van 'n verswakking in die w\u00eareldwye ekonomie. die groei is egter in die daaropvolgende jare hervat, danksy ekonomiese groei in die volksrepubliek china en verskeie plaaslike ekonomie-stimuleringsprogramme deur die eerste minister thaksin shinawatra. daar word ook na sy ekonomiese taktieke verwys as \"thaksinomics\". thailand het in 2003 en 2004 'n jaarlikse ekonomiese groei van net oor die 6% geniet, ondanks 'n verswakking in die w\u00eareldwye ekonomie.belegging het egter in 2006 gestagneer, na beleggers afgeskrik was deur die thaksin-administrasie se politieke probleme. die milit\u00eare staatsgreep in september 2006 het 'n nuwe ekonomiese span voorsien, onder leiding van die bestuurder van die voormalige sentrale bank. die thai raad van belegging het 'n daling van 27% in beleggingaansoeke tussen januarie en november gerapporteer (in vergelyking met dieselfde tydperk van die vorige jaar). uitvoerhandel het egter die hoogtes ingeskiet en het byna 17% gestyg in 2006.\nthailand voer jaarliks produkte met 'n gesamentlike waarde van meer as $105 miljard uit. van hulle grootste uitvoerprodukte sluit in rys, tekstiele en skoene, visprodukte, rubber, juwele, motorkarre, rekenaars en elektriese toestelle. thailand is die w\u00eareld se voorste uitvoerder van rys en voer jaarliks 6,5 ton verwerkte rys na lande regoor die w\u00eareld uit. rys is dus ook die belangrikste gewas in die land. thailand het die hoogste persentasie van bewerkbare grond van al die nasies in die groter mekong substreek: 27,25%. di\u00e9 streek sluit onder ander die lande vi\u00ebtnam, kambodja, laos, mianmar en die yunnan-provinsie van die volksrepubliek china in. ongeveer 55% van die beskikbare grond word vir die produksie van rys gebruik.belangrike bedrywe sluit in elektriese toestelle en onderdele, rekenaaronderdele en motorvoertuie. toerisme verskaf ongeveer 5% van die ekonomie se bruto binnelandse produk.\nthailand se belangrikste natuurlike hulpbronne sluit in tin, rubber, aardgas, wolfram, tantaal, lood, vis, gips en bewerkbare landbougrond.\n\n\n== toerisme ==\ntoerisme is 'n belangrike ekonomiese faktor in thailand. di\u00e9 industrie het 'n hupstoot gekry toe amerikaanse soldate in die 1970's hier aangedoen het tydens ruspouses in die vi\u00ebtnamoorlog. in 2005 het die land ongeveer 13% buitelandse besoekers ontvang: 'n verhoging van 14% sedert 2004.\nvolgens die toerismeraad van thailand is 65% van die land se besoekers vanuit asi\u00eb en die streke rondom die stille oseaan. thailand ervaar sterk kompetisie met sy buurlande: kambodja huisves die gewilde tempel angkor wat terwyl die stad luang prabang in laos ook 'n uiters gewilde toeristebestemming is.\nten spyte hiervan het thailand 'n verskeidenheid trekpleisters, met onder ander duikplekke, strande, eksotiese eilande, argeologiese vondsplekke, museums, etniese en godsdienstige plekke en w\u00earelderfenisgebiede. thailand beskik ook oor verskeie tempels van die khmer-ryk soos die sdok kok thom naby die grens met kambodja.\nthailand besit die volgende unesco-w\u00earelderfenisgebiede:\nban chiang \u2013 'n argeologiese vondsplek.\ndie dong phaya yen-bergreeks.\ndie ayutthaya-park wat gele\u00eb is op die ru\u00efnes van die antieke stad ayutthaya.\ndie sukhothai-park wat gele\u00eb is op die ru\u00efnes van die antieke hoofstad sukhothai.\ndie thungyai- en huai kha khaeng-wildreservate.die hoofstad van thailand, bangkok, is een van die gewildste toeristebestemmings in die w\u00eareld: nommer drie volgens die tydskrif travel and leisure, en die gewildste in asi\u00eb. die stad spog met drie van die land se gewildste geskiedkundige plekke: grand palace (die eertydse woning van die koninklike familie) en die boeddhistiese tempels wat pho en wat arun.\n\"khaosan road\" is die naam van 'n kort straat in bangkok wat tans bekend staan as die ghetto van rugsakstappers. die straat huisves 'n aantal van bangkok se goedkoper herberge en hotelle en baie toeriste gebruik die straat as 'n basis vir hul besoek aan die res van thailand, aangesien daar gere\u00eblde busdienste vanaf khaosan road na alle toeristebestemmings in thailand loop.\nvan die vernaamste internasionale lughawens vir toeriste in thailand sluit in don mueang en suvarnabhumi wat bangkok bedien en phuket internasionale lughawe op die toeriste-eiland phuket. thai airways vorm thailand se vlagdraerlugredery.\n\n\n== verwysings ==\n\n\n== bronnelys ==\nalgemeen(en)  \"thailand\". encyclop\u00e6dia britannica. besoek op 22 augustus 2023.\n(en)  \"thailand\". central intelligence agency. besoek op 22 augustus 2023.musiek(en)  miller, terry e. (1985). traditional music of the lao: kaen playing and mawlam singing in north-east thailand. greenwood press. isbn 0-313-24765-x.\n(en)  mosel, james n. (1959). sound and rhythm in thai and english verse, pasa lae nangsue.\n(en)  prayut wannaudom the collision between local performing arts and global communication, in case mawlum. laaste besoek op 13 mei 2005.\n(en)  morton, david (1976). the traditional music of thailand. university of california press\n\n\n== eksterne skakels ==\n(en)  toerisme-inligting oor thailand op wikivoyage\n(en)  (th)  amptelike webwerf van thailand se koninklike regering\n(en)  (th)  amptelike toerismewerf van thailand\n(en)  (th)  amptelike webwerf van die thaise parlement"