"leddjur (arthropoda) \u00e4r en stam inom djurriket som omfattar s\u00e5 varierande djurgrupper som insekter, spindeldjur, m\u00e5ngfotingar och kr\u00e4ftdjur. leddjuren \u00e4r jordens artrikaste stam, omkring 80 procent av alla beskrivna djurarter ber\u00e4knas vara leddjur. sammantaget finns \u00f6ver en miljon k\u00e4nda arter av leddjur, av vilka de flesta \u00e4r insekter. i sverige finns det 29 060 k\u00e4nda arter.det vetenskapliga namnet \u00e4r bildat av de gammalgrekiska orden arthron (led) och pus (fot).ben\u00e4mningen \"leddjur\" kommer sig av att gruppen delar det gemensamma, grundl\u00e4ggande draget att kroppen, och benen, \u00e4r ledade. dessa leders funktion m\u00f6jligg\u00f6rs genom att leddjuren har ett s\u00e5 kallat exoskelett av kitin, ett yttre f\u00f6rh\u00e5rdnat \"hudskal\" som inte bara tj\u00e4nar som skydd, utan ocks\u00e5 utg\u00f6r f\u00e4ste f\u00f6r musklerna. leddjurens muskler \u00e4r f\u00e4stade f\u00f6r att uppn\u00e5 en h\u00e4vst\u00e5ngseffekt (att b\u00f6ja en arm, med triceps- och bicepsmuskler, vore om\u00f6jligt f\u00f6r ett d\u00e4ggdjur, om dessa muskler ej vore f\u00e4sta p\u00e5 \u00f6verarmsbenet; d\u00e4ggdjur har med andra ord ett endoskelett). dessa grundl\u00e4ggande anatomiska drag ger leddjuren stor r\u00f6rlighet och leddjur har utvecklat f\u00f6rflyttning b\u00e5de genom att hoppa, simma, g\u00e5 och flyga.\nleddjuren var en av de tidigaste grupper som l\u00e4mnade havet och gick upp p\u00e5 land. de kan sp\u00e5ras 550 miljoner \u00e5r tillbaka, men det \u00e4r fortfarande inte s\u00e4kerst\u00e4llt i vilka primitiva djurgrupper de har sitt ursprung. f\u00f6r cirka 350 miljoner \u00e5r sedan intog de ocks\u00e5 luften, i form av de f\u00f6rsta flygande insekterna, och det skulle dr\u00f6ja ytterligare 100 miljoner \u00e5r innan djur fr\u00e5n n\u00e5gon annan grupp gjorde dem s\u00e4llskap. till utd\u00f6da grupper av leddjur h\u00f6r trilobiter och havsskorpioner.\n\n\n== k\u00e4nnetecken ==\ngemensamma anatomiska drag f\u00f6r alla leddjur \u00e4r att kroppen \u00e4r indelad i segment fr\u00e5n vilka de ledade, parvist ordnade benen utg\u00e5r. k\u00e4rlsystemet \u00e4r \u00f6ppet och f\u00f6r kroppsv\u00e4tskornas cirkulation finns ett hj\u00e4rta. f\u00f6r andningen finns antingen g\u00e4lar, boklungor eller ett trak\u00e9system. nervsystemet hos leddjur best\u00e5r av m\u00e5nga ganglier som h\u00e5lls samman med tv\u00e5 nervtr\u00e5dar, som g\u00e5r genom kroppens segment och \u00e4r f\u00f6rbundna med hj\u00e4rnan.\nolika grupper av leddjur har utvecklats s\u00e5 att segmentens funktion allt mer specialiserats p\u00e5 olika vis, genom att segmenten har vuxit samman och bildat s\u00e4rskilda funktionella enheter, som ett huvud, eller bildat s\u00e4rskilda funktionella bihang, som antenner. \nhos enkelfotingarna, som h\u00f6r till de primitivare leddjuren, finns bara ett huvud och en kropp uppdelad i segment som till sin funktion inte skiljer sig s\u00e5 starkt \u00e5t. ett par g\u00e5ngben utg\u00e5r fr\u00e5n vart och ett av kroppens segment. dubbelfotingarna har en liknande enkel byggnad med uppdelning i ett huvud och en kropp, men hos dessa har tv\u00e5 p\u00e5 varandra f\u00f6ljande ursprungliga segment sm\u00e4lt samman till ett dubbelt segment. tv\u00e5 par g\u00e5ngben utg\u00e5r d\u00e4rf\u00f6r fr\u00e5n vart och ett av kroppens synliga segment. \nspindlarna har en kroppsbyggnad som \u00e4r uppdelad i tv\u00e5 grundl\u00e4ggande enheter, cephalothorax som best\u00e5r av det sammanvuxna huvudet och mellankroppen, och bakkroppen. de har \u00e5tta g\u00e5ngben ordnade i fyra benpar. hos insekterna har kroppen tre grundl\u00e4ggande enheter, huvud, mellankopp och bakkropp. insekterna har sex g\u00e5ngben ordnade i tre benpar. kr\u00e4ftdjuren \u00e4r en mycket varierad grupp, de har huvud, mellankropp och bakkropp, \u00e4ven om bakkroppen hos vissa grupper \u00e4r starkt reducerad. de kan ha fler ben, till exempel har de tiofotade kr\u00e4ftdjuren tio g\u00e5ngben ordnade i fem benpar.\nleddjur uppfattar ljussignaler med facett\u00f6gon eller nauplius\u00f6gon.\n\n\n== utbredning ==\nleddjur f\u00f6rekommer \u00f6ver hela v\u00e4rlden, i m\u00e5nga olika milj\u00f6er. insekterna dominerar p\u00e5 land, medan kr\u00e4ftdjuren dominerar i havet.\natt ber\u00e4kna det totala antalet av levande arter \u00e4r oerh\u00f6rt sv\u00e5rt d\u00e5 det ofta har som utg\u00e5ngspunkt en serie av antaganden f\u00f6r att r\u00e4kna upp antalet fr\u00e5n specifika platser f\u00f6r att ber\u00e4kna hela v\u00e4rlden. en studie fr\u00e5n 1992 ber\u00e4knade att det bara i costa rica fanns cirka 500 000 arter, av vilka 365 000 var leddjur. andra uppskattningar sl\u00e5r fast att leddjuren har cirka 1 170 000 beskrivna arter vilket utg\u00f6r cirka 80 procent av alla k\u00e4nda levande varelser. leddjuren \u00e4r viktiga medlemmar i marina ekosystem, samt i ekosystem i f\u00e4rskvatten, och p\u00e5 land- och i luften. det \u00e4r bara leddjuren och amnioterna, vars levande medlemmar \u00e4r reptiler, f\u00e5glar och d\u00e4ggdjuren, som har anpassat sig f\u00f6r ett liv i torra milj\u00f6er.\n\n\n== levnadss\u00e4tt ==\nleddjur uppvisar som den m\u00e5ngformiga grupp de \u00e4r stor variation i levnadss\u00e4tt. utformningen p\u00e5 mundelarna och benen \u00e4r karakt\u00e4rer som visar p\u00e5 deras f\u00f6doval. det finns s\u00e5v\u00e4l predatorer som v\u00e4xt\u00e4tare och s\u00e5dana som livn\u00e4r sig p\u00e5 d\u00f6tt organiskt material och s\u00e5dana som \u00e4r filtrerare. i n\u00e4ringskedjor \u00e4r leddjuren sj\u00e4lva ofta f\u00f6da f\u00f6r m\u00e5nga andra djur. i ekosystemen har de en viktig roll, till exempel som nedbrytare och pollinat\u00f6rer.\nm\u00e5nga leddjur har en fortplantning med inre befruktning men det finns ocks\u00e5 exempel p\u00e5 yttre befruktning, fr\u00e4mst bland leddjur som lever i havet. en del leddjur, bland annat vissa insekter, kan ocks\u00e5 f\u00f6r\u00f6ka sig genom partenogenes. hos leddjur \u00e4r hermafrodism ett s\u00e4llsynt undantag, men det f\u00f6rekommer till exempel hos rankfotingar. de flesta leddjur l\u00e4gger \u00e4gg, men skorpioner uppvisar vivipari, det vill s\u00e4ga att de f\u00f6der levande ungar. \nde unga individerna av en del leddjur, som spindlar och skorpioner, liknar de fullvuxna djuren, medan unga individer av andra leddjur, som kr\u00e4ftdjur och m\u00e5nga insekter inte alls liknar de fullvuxna djuren och d\u00e4rf\u00f6r vanligen ben\u00e4mns larver. \nomsorgen om avkomman \u00e4r varierande, det finns leddjur som uppvisar b\u00e5de mycket liten och mycket stor omsorg om avkomman. en del marina leddjurs \u00e4gg och larver driver till exempel med str\u00f6mmarna, medan m\u00e5nga samh\u00e4llsbildande insekter l\u00e4gger ner mycket tid p\u00e5 v\u00e5rd av \u00e4ggen och uppf\u00f6dningen av larverna. \nett gemensamt drag f\u00f6r flertalet leddjur \u00e4r att deras exoskelett begr\u00e4nsar tillv\u00e4xten och m\u00e5ste bytas ut. s\u00e5 \u00e4r fallet f\u00f6r kr\u00e4ftdjur, m\u00e5ngfotingar och spindlar. insekter utvecklas genom metamorfos och byter med ett f\u00e5tal undantag inte hud som fullvuxna. n\u00e4r ett leddjur byter hud \u00e4r dess kropp som mest oskyddad och de \u00e4r d\u00e5 extra s\u00e5rbara f\u00f6r fiender.\n\n\n== leddjur och m\u00e4nniskan ==\nkr\u00e4ftdjur, som krabbor, humrar, kr\u00e4ftor och r\u00e4kor har l\u00e4nge varit en del av m\u00e4nniskans mat och odlas nu i stor, kommersiell skala. insekter och deras larver \u00e4r minst lika n\u00e4ringsrika som k\u00f6tt och \u00e4ts b\u00e5de r\u00e5a och kokas i m\u00e5nga icke-europeiska kulturer. kokt tarantel anses vara en delikatess i kambodja. det st\u00f6rsta bidraget av leddjur till m\u00e4nniskornas livsmedelsf\u00f6rs\u00f6rjning \u00e4r av pollinering. en studie 2008 unders\u00f6kte 100 gr\u00f6dor som enligt fao odlades f\u00f6r anv\u00e4ndning som livsmedel och ber\u00e4knade pollineringens ekonomiska v\u00e4rde till 153 miljarder euro, vilket \u00e4r 9,5 procent av v\u00e4rldens jordbruksproduktion f\u00f6r livsmedel under 2005. bin producerar ocks\u00e5 honung som ligger till grund f\u00f6r en snabbt v\u00e4xande industri och internationell handel.\ntrots att leddjuren \u00e4r den st\u00f6rsta stammen p\u00e5 jorden och trots att tusentals arter \u00e4r giftiga, \u00e4r f\u00f6rgiftning genom bett och sting av leddjur p\u00e5 m\u00e4nniskor relativt ovanligt. f\u00f6ljder av sjukdomar som \u00f6verf\u00f6rs av blodsugande insekter \u00e4r globalt sett ett st\u00f6rre problem \u00e4n f\u00f6rgiftning. ett exempel \u00e4r malaria som \u00f6verf\u00f6rs av vissa myggor. andra blodsugande insekter infekterar kreatur och d\u00f6dar d\u00e4rigenom m\u00e5nga djur och minskar kraftigt nyttan av andra.\nden relativa enkelheten hos leddjurens kroppsplan, som l\u00e5ter dem g\u00e5 p\u00e5 olika ytor b\u00e5de p\u00e5 land och i vatten, har gjort dem anv\u00e4ndbara som modeller f\u00f6r robotik. \u00f6verfl\u00f6det av segment till\u00e5ter leddjur liksom biomimetiska robotar att r\u00f6ra sig normalt \u00e4ven med skadade eller f\u00f6rlorade tillbeh\u00f6r (som exempelvis kroppsdelar).\n\n\n== systematik ==\n\n\n=== yttre systematik ===\ntraditionellt har leddjuren, segmenterade som de \u00e4r, sammanf\u00f6rts med de likaledes segmenterade ringmaskarna i en grupp som kallas articulata, men molekyl\u00e4ra data pekar klart p\u00e5 att denna grupp \u00e4r polyfyletisk, och att leddjuren egentligen inte \u00e4r n\u00e4rmare sl\u00e4kt med ringmaskar.  \nsom leddjurens n\u00e4rmaste sl\u00e4ktingar idag r\u00e4knas ist\u00e4llet tr\u00f6gkrypare och klomaskar, och d\u00e4rut\u00f6ver bildar de tillsammans med rundmaskar och flera andra sm\u00e5grupper den h\u00f6gre gruppen ecdysozoa.\n\n\n=== inre systematik ===\ntill leddjuren r\u00e4knas alla kr\u00e4ftdjur, sexfotingar (insekter m.m.), m\u00e5ngfotingar och palpk\u00e4kar (spindlar m.m.).  sl\u00e4ktskapet mellan dessa fyra grupper \u00e4r en omstridd fr\u00e5ga.  traditionellt har sexfotingar och m\u00e5ngfotingar betraktats som varandras n\u00e4rmaste sl\u00e4ktingar. tillsammans med kr\u00e4ftdjuren bildade dessa gruppen mandibulata.  molekyl\u00e4ra data kastar dock tvivel \u00f6ver den indelningen, och pekar snarare mot att sexfotingar och kr\u00e4ftdjur h\u00f6r ihop.  en del studier finner till och med att sexfotingarna \u00e4r en undergrupp inom kr\u00e4ftdjuren. se diskussion av detta under pancrustacea.\n\npalpk\u00e4kar (chelicerata)\ndolksvansar (xiphosura)\nhavsspindlar (pycnogonida)\nspindeldjur (arachnida)\n\u2020havsskorpioner (eurypterida)\nkr\u00e4ftdjur (crustacea)\nremipedia\ncephalocarida\nbladfotingar (branchiopoda)\nmusselkr\u00e4ftor (ostracoda)\nmaxillopoda\nstorkr\u00e4ftor (malacostraca)\nsexfotingar (hexapoda)\ninsekter (insecta)\nurinsekter (entognatha)\nhoppstj\u00e4rtar (collembola)\nm\u00e5ngfotingar (myriapoda)\ndubbelfotingar (diplopoda)\nenkelfotingar (chilopoda}\ndv\u00e4rgfotingar (symphyla)\nf\u00e5fotingar (pauropoda)\n\u2020trilobiter (trilobita)\n\n\n== k\u00e4llor ==\n nationalnyckeln till sveriges flora och fauna. [cf], m\u00e5ngfotingar : myriapoda. uppsala: artdatabanken, sveriges lantbruksuniversitet. 2005. libris 9876602. isbn 91-88506-50-9 (hela verket, klotbd) \nschou, per (red.). djur: illustrerad guide till v\u00e4rldens djurliv, globe f\u00f6rlaget, 2007. isbn 0-7513-3427-8\n\n\n=== noter ===\n\n\n== externa l\u00e4nkar ==\n\n wikimedia commons har media som r\u00f6r leddjur.\n wikispecies har information om leddjur."