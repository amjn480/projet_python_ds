"zwierz\u0119ta (animalia) \u2013 kr\u00f3lestwo obejmuj\u0105ce wielokom\u00f3rkowe organizmy cudzo\u017cywne o kom\u00f3rkach eukariotycznych, bez \u015bciany kom\u00f3rkowej, w wi\u0119kszo\u015bci zdolne do aktywnego poruszania si\u0119. s\u0105 najbardziej zr\u00f3\u017cnicowanym gatunkowo kr\u00f3lestwem organizm\u00f3w. tradycyjnie dzielone s\u0105 sztuczne grupy bezkr\u0119gowc\u00f3w i kr\u0119gowc\u00f3w, w\u015br\u00f3d kt\u00f3rych wyr\u00f3\u017cnia si\u0119: ryby, p\u0142azy, gady, ptaki i ssaki, w\u0142\u0105cznie z cz\u0142owiekiem.\nnajstarsze znaleziska kopalne zwierz\u0105t \u2013 morskie zwierz\u0119ta o mi\u0119kkich cia\u0142ach \u2013 pochodz\u0105 z ko\u0144ca prekambru, neoproterozoiku (otavia antiqua \u2013 760 mln lat temu, fauna ediakara\u0144ska \u2013 630 do 542 mln lat temu), natomiast skamienia\u0142o\u015bci strunowc\u00f3w (w tym pierwszych kr\u0119gowc\u00f3w) \u2013 z kambru i ordowiku. w kambrze, oko\u0142o 500 mln lat temu, wyst\u0119powali ju\u017c przedstawiciele wszystkich znanych obecnie typ\u00f3w bezkr\u0119gowc\u00f3w.\n\n\n== terminologia ==\nw nomenklaturze zoologicznej zwierz\u0119ta (\u0142ac. animal, animalis; gr. \u03b6\u03ce\u03bf\u03bd, z\u014don) klasyfikowane s\u0105 jako takson w randze kr\u00f3lestwa (regnum). takson ten obejmuje wszystkie gatunki zwierz\u0105t, w tym r\u00f3wnie\u017c cz\u0142owieka (homo sapiens). poza terminologi\u0105 fachow\u0105 wyraz \u201ezwierz\u0119\u201d okre\u015bla ka\u017cde \u017cywe stworzenie z wyj\u0105tkiem cz\u0142owieka.\nnauka o zwierz\u0119tach to zoologia, ich klasyfikacj\u0105 zajmuje si\u0119 systematyka biologiczna, a chorobami zwierz\u0105t \u2013 medycyna weterynaryjna. wszystkie gatunki zwierz\u0105t wyst\u0119puj\u0105ce na danym obszarze to fauna (np. fauna polski).\n\n\n== charakterystyka ==\nza cechy odr\u00f3\u017cniaj\u0105ce zwierz\u0119ta od innych organizm\u00f3w przyjmuje si\u0119 spos\u00f3b od\u017cywiania, brak \u015bciany kom\u00f3rkowej, gromadzenie glikogenu oraz obecno\u015b\u0107 (u wy\u017cej uorganizowanych zwierz\u0105t) uk\u0142adu mi\u0119\u015bniowego i nerwowego.\n\n\n=== spos\u00f3b od\u017cywiania ===\nzwierz\u0119ta nie potrafi\u0105 samodzielnie wytwarza\u0107 substancji od\u017cywczych. wszystkie s\u0105 cudzo\u017cywne, tzn. \u017cywi\u0105 si\u0119 innymi organizmami, ich szcz\u0105tkami lub odchodami. w ten spos\u00f3b \u017cywi\u0105 si\u0119 r\u00f3wnie\u017c grzyby. zwierz\u0119ta wyspecjalizowa\u0142y si\u0119 w wielu r\u00f3\u017cnych metodach zdobywania i konsumowania pokarmu.\n\n\n=== kom\u00f3rki zwierz\u0119ce ===\ncia\u0142a zwierz\u0105t zbudowane s\u0105 zawsze z kom\u00f3rek eukariotycznych. tak\u0105 cech\u0119 maj\u0105 te\u017c kom\u00f3rki ro\u015blinne. w odr\u00f3\u017cnieniu od nich kom\u00f3rki zwierz\u0119ce nie maj\u0105 chloroplast\u00f3w i \u015bcian kom\u00f3rkowych. s\u0105 otoczone cienk\u0105 b\u0142on\u0105 kom\u00f3rkow\u0105. wytwarzaj\u0105 kolagen. brakiem \u015bciany kom\u00f3rkowej charakteryzuj\u0105 si\u0119, opr\u00f3cz zwierz\u0105t, niekt\u00f3re grzyby.\nfunkcjonalnie zr\u00f3\u017cnicowane kom\u00f3rki zwierz\u0105t zorganizowane s\u0105 w zespo\u0142y zwane tkankami (z wyj\u0105tkiem g\u0105bek), a tkanki w narz\u0105dy, tworz\u0105ce z kolei wyspecjalizowane uk\u0142ady narz\u0105d\u00f3w, pe\u0142ni\u0105ce w organizmie zwierz\u0119cia okre\u015blone funkcje \u017cyciowe (np. uk\u0142ad krwiono\u015bny, oddechowy, wydalniczy). wszystkie zwierz\u0119ta odbieraj\u0105 bod\u017ace zewn\u0119trzne za pomoc\u0105 receptor\u00f3w i reaguj\u0105 na nie odruchami.\n\n\n=== glikogen ===\ngromadzenie glikogenu, jako materia\u0142u zapasowego jest charakterystyczne dla zwierz\u0105t i wielu grzyb\u00f3w.\n\n\n=== uk\u0142ad mi\u0119\u015bniowy i nerwowy ===\nzwierz\u0119ta, cho\u0107 nie wszystkie ich typy, s\u0105 jedynymi organizmami, u kt\u00f3rych wyst\u0119puj\u0105 uk\u0142ady mi\u0119\u015bniowy i nerwowy. konieczno\u015b\u0107 poszukiwania pokarmu doprowadzi\u0142a u zwierz\u0105t do wykszta\u0142cenia zdolno\u015bci do aktywnego ruchu. zdecydowana wi\u0119kszo\u015b\u0107 z nich wykszta\u0142ci\u0142a wyspecjalizowane tkanki mi\u0119\u015bniowe tworz\u0105ce uk\u0142ad mi\u0119\u015bniowy wsp\u00f3\u0142pracuj\u0105cy z narz\u0105dami ruchu. niekt\u00f3re (g\u0105bki i polipy parzyde\u0142kowc\u00f3w) prowadz\u0105 wprawdzie osiad\u0142y tryb \u017cycia, ale kom\u00f3rki g\u0105bek s\u0105 zdolne do ograniczonego ruchu, u wi\u0119kszo\u015bci z nich wyst\u0119puje swobodnie p\u0142ywaj\u0105ce stadium larwalne, a parzyde\u0142kowce s\u0105 osiad\u0142e jedynie w stadium polipa.\naktywne poruszanie si\u0119 wykszta\u0142ci\u0142o u zwierz\u0105t narz\u0105dy zmys\u0142\u00f3w wsp\u00f3\u0142pracuj\u0105ce z uk\u0142adem nerwowym.\n\n\n=== rozmna\u017canie ===\nniemal wszystkie zwierz\u0119ta rozmna\u017caj\u0105 si\u0119 p\u0142ciowo, przynajmniej w pewnym stadium swego cyklu \u017cyciowego. niekt\u00f3re potrafi\u0105 rozmna\u017ca\u0107 si\u0119 bezp\u0142ciowo.\n\n\n== filogeneza ==\npochodzenie zwierz\u0105t nie zosta\u0142o dotychczas wyja\u015bnione, g\u0142\u00f3wnie z powodu braku szcz\u0105tk\u00f3w kopalnych pierwotnych tkankowc\u00f3w. naukowcy rozwa\u017caj\u0105 kilka hipotez wywodz\u0105cych pochodzenie zwierz\u0105t od pierwotniak\u00f3w, m.in. hipotezy cellularyzacji i integracji. przyjmuje si\u0119, \u017ce przodkami zwierz\u0105t byli magazynuj\u0105cy glikogen i zaopatrzeni w wi\u0107 przedstawiciele kr\u00f3lestwa protista. razem z grzybami i niekt\u00f3rymi pierwotniakami \u0142\u0105czone s\u0105 w supergrup\u0119 opisthokonta. tak jak u przodk\u00f3w ro\u015blin, u zwierz\u0105t w procesie komplikowania budowy pojawi\u0142 si\u0119 okres wyst\u0119powania kolonijnego. poszczeg\u00f3lne organizmy kolonii rozpocz\u0119\u0142y r\u00f3\u017cnicowa\u0107 swoje funkcje, co doprowadzi\u0142o do powstania tkanek.\nodkrycia dokonane w latach 2009\u20132012 w rejonie p\u00f3\u0142wyspu arabskiego oraz po\u0142udniowych chin sugeruj\u0105, \u017ce najstarsze zwierz\u0119ta pojawi\u0142y si\u0119 ok. 600 mln lat temu (chiny \u2013 570 mln, oman \u2013 635 mln), nale\u017ca\u0142y do typu g\u0105bek i wywodzi\u0142y si\u0119 z organizm\u00f3w jednokom\u00f3rkowych podobnych do ameby. wiek najstarszych zwierz\u0105t jest jednak prawdopodobnie zani\u017cony \u2013 w 2012 roku w urugwaju zosta\u0142y znalezione \u015blady pozostawione przez w\u0119druj\u0105ce zwierz\u0119ta dwubocznie symetryczne, pochodz\u0105ce sprzed 585 mln lat.\n\n\n== klasyfikacja zwierz\u0105t ==\nw systematyce organizm\u00f3w zwierz\u0119ta klasyfikowane s\u0105 w randze kr\u00f3lestwa animalia. jednostka ta obejmuje ponad 1,3 mln wsp\u00f3\u0142czesnych gatunk\u00f3w. ich liczba, r\u00f3\u017cnorodno\u015b\u0107, doskonalenie metod badawczych i wyniki prowadzonych bada\u0144 przyczyniaj\u0105 si\u0119 do ci\u0105g\u0142ych modyfikacji (rewizji) system\u00f3w klasyfikacji biologicznej.\njeszcze pod koniec xx wieku do kr\u00f3lestwa zwierz\u0105t zaliczano eukariotyczne, heterotroficzne organizmy jednokom\u00f3rkowe okre\u015blane nazw\u0105 pierwotniaki (protozoa). obecnie s\u0105 one klasyfikowane poza kr\u00f3lestwem zwierz\u0105t \u2013 w zale\u017cno\u015bci od uj\u0119cia, w taksonie protozoa lub protista.\n\nkr\u00f3lestwo animalia dzielone jest na dwa podkr\u00f3lestwa. pierwsze z nich obejmuje zwierz\u0119ta, kt\u00f3re nie maj\u0105 w\u0142a\u015bciwych tkanek, organ\u00f3w (narz\u0105d\u00f3w), uk\u0142adu mi\u0119\u015bniowego i nerwowego, czyli cech typowych dla tkankowc\u00f3w. we wsp\u00f3\u0142czesnych klasyfikacjach okre\u015blane jest naukow\u0105 nazw\u0105 parazoa, a w j\u0119zyku polskim nazwami zwyczajowymi beztkankowce, przedtkankowce, nietkankowce lub nibytkankowce. nale\u017cy do nich jeden typ \u2013 g\u0105bki.\n\ndrugie podkr\u00f3lestwo obejmuje zwierz\u0119ta tkankowe grupowane w 35\u201340 typach. liczba wyr\u00f3\u017cnianych typ\u00f3w jest zale\u017cna od autora (lub autor\u00f3w) danej klasyfikacji. naukowa nazwa tego podkr\u00f3lestwa to eumetazoa lub epitheliozoa. polskie nazwy zwyczajowe to tkankowce w\u0142a\u015bciwe lub wielokom\u00f3rkowce w\u0142a\u015bciwe.\njeden gatunek (trichoplax adhaerens) ma niejasn\u0105 pozycj\u0119 taksonomiczn\u0105. zaliczono go do typu p\u0142askowc\u00f3w (placozoa), ale nie ma pewno\u015bci, czy zaliczy\u0107 go do zwierz\u0105t tkankowych. klasyfikacje, w kt\u00f3rych przyj\u0119to takie za\u0142o\u017cenie, wymieniaj\u0105 epitheliozoa jako podkr\u00f3lestwo zwierz\u0105t obejmuj\u0105ce dwie grupy: placozoa i eumetazoa.\n\n\n=== typy zwierz\u0105t ===\nw 2019 roku kr\u00f3lestwo zwierz\u0105t (animalia) obejmowa\u0142o nast\u0119puj\u0105ce typy:\n\nbrzuchorz\u0119ski (gastrotricha)\ndrobnoszcz\u0119kie (micrognathozoa)\ng\u0105bki (porifera)\nkielichowate (entoprocta)\nkolcog\u0142owy (acanthocephala)\nkryzelnice (phoronida)\nlejkog\u0119bce (cycliophora)\nmi\u0119czaki (mollusca)\nmszywio\u0142y (bryozoa)\nmyksosporidiowce (myxozoa)\nnicienie (nematoda)\nniesporczaki (tardigrada)\nnitnikowce (nematomorpha)\nparzyde\u0142kowce (cnidaria)\npazurnice (onychophora)\npier\u015bcienice (annelida)\np\u0142askowce (placozoa)\np\u0142azi\u0144ce (platyhelminthes)\np\u00f3\u0142strunowce (hemichordata)\nprostop\u0142ywce (orthonectida)\nramienionogi (brachiopoda)\nrombowce (dicyemida)\nscalidophora (cephalorhyncha)\nsikwiaki (sipuncula)\nstawonogi (arthropoda)\nstrunowce (chordata)\nszczecioszcz\u0119kie (chaetognatha)\nszcz\u0119kog\u0119be (gnathostomulida)\nszkar\u0142upnie (echinodermata)\nwrotki (rotifera)\nwst\u0119\u017cnice (nemertea)\nxenacoelomorpha\n\u017cebrop\u0142awy (ctenophora).\n\n\n== zobacz te\u017c ==\ndomestykacja zwierz\u0105t\ntaksonomia zwierz\u0105t\n\n\n== przypisy ==\n\n\n== bibliografia ==\nzoologia: bezkr\u0119gowce. red. nauk. czes\u0142aw b\u0142aszak. t. 1. warszawa: wydawnictwo naukowe pwn, 2009. isbn 978-83-01-16108-8.brak strony w ksi\u0105\u017cce\nzwierz\u0119ta. encyklopedia ilustrowana. warszawa: wydawnictwo naukowe pwn, 2005. isbn 83-01-14344-4.brak strony w ksi\u0105\u017cce"