"palmyra of palmira (aramees: \u072c\u0715\u0721\u0718\u072a\u072c\u0710, tedmurt\u0101; arabies: \u062a\u062f\u0645\u0631, tadmoer) is \u2019n antieke semitiese stad in die hedendaagse siri\u00eb. argeologiese vondste dateer van tot die neolitikum en dit is in die vroe\u00eb 2de millennium v.c. die eerste keer genoem as \u2019n karavaanrusplek vir reisigers in die siriese woestyn. die stad word genoem in die annale van die assiriese konings en is dalk ook in die hebreeuse bybel genoem. palmyra is in die 1ste eeu in die seleukidiese en toe die romeinse ryk opgeneem, wat dit laat vooruitgaan het.\ndanksy die stad se rykdom is monumentale bouprojekte aangepak. teen die 3de eeu n.c. was dit \u2019n vooruitstrewende metropolis en streeksentrum. voor 273 was dit vir \u2019n groot deel van sy bestaan outonoom. tydens die eerste twee eeue n.c. is dit by die romeinse provinsie siri\u00eb gelas en sy politieke organisasie is be\u00efnvloed deur die griekse stadstaatmodel. die stad is deur \u2019n senaat geregeer wat verantwoordelik was vir openbare werk en die weermag. in die 3de eeu het palmyra romeinse regeringsinstellings ingevoer. die stad se rykdom het van handelskaravane gekom; die palmyrene, bekende handelaars, het handelsposte aan die syroete deur die hele romeinse ryk gestig. hulle was hoofsaaklik \u2019n mengsel van amoriete, arame\u00ebrs en arabiere, met \u2019n joodse minderheid. die stad se sosiale struktuur was stamgebonde en die inwoners het palmyreens gepraat, wat \u2019n dialek van aramees was. grieks is vir handels- en diplomatieke doeleindes gebruik. palmyra se kultuur, wat be\u00efnvloed is deur die grieks-romeinse w\u00eareld en persi\u00eb, het \u2019n eiesoortige kuns en argitektuur tot gevolg gehad. die inwoners het plaaslike, mesopotamiese en arabiese gode aanbid.\nin 260 het die palmyreense koning odaenathus die persiese keiser shapur i verslaan. hy het verskeie kere teen die perse geveg voordat hy in 267 vermoor is. odaenathus is opgevolg deur sy twee jong seuns onder die regentskap van koningin zenobia, wat teen rome in opstand gekom en die ryk se oostelike provinsies in 270 begin inval het. die palmyreense heersers het in 271 keiserlike titels aangeneem. die romeinse keiser aurelianus het die stad in 272 verslaan en dit in 273 geplunder n\u00e1 \u2019n mislukte tweede opstand.\nonder die bisantynse ryk was palmyra \u2019n minder belangrike sentrum. die palmyrene het hulle in die 4de eeu tot die christendom bekeer en in die tweede helfte van die 1ste millennium tot islam; palmyreens en grieks is vervang deur arabies. die stad \u2013 wat in 1400 deur die mongole verwoes is \u2013 het onder die ottomaanse ryk \u2019n klein dorpie gebly tot in 1918, en daarna onder die siriese koninkryk en die franse mandaat siri\u00eb. in 1929 het die franse begin om inwoners na die nuwe dorp tadmoer te skuif. die verskuiwing is in 1932 voltooi en die terrein van palmyra is leeg gelaat.\nop 21 mei 2015 het palmyra onder beheer gekom van die ekstremistiese militante groep islamitiese staat in irak en die levant (isil). verskeie antieke geboue is sedertdien vernietig, onder meer die tempel van baalsamin, die tempel van bel en die triomfboog in palmyra se kolonnade. einde maart 2016 het siriese regeringsmagte, bygestaan deur die russiese lugmag, algehele beheer oor die stad oorgeneem n\u00e1 dae lange gevegte.\n\n\n== ligging en naam ==\npalmyra is 215 km noordoos van die siriese hoofstad, damaskus, gele\u00eb in \u2019n oasis wat deur palms omring word. twee bergreekse l\u00ea by die stad: die noord-palmyreense bergreeks in die noorde en die suid-palmyreense bergreeks in die suidweste. in die suide en ooste l\u00ea die siriese woestyn en \u2019n klein vallei loop deur die gebied.plinius die ouere het die dorp in die 70's n.c. beskryf as bekend vir sy woestynligging, die vrugbaarheid van sy grond en die fonteine wat dit omring, wat landbou en veeboerdery moontlik gemaak het.\n\"tadmor\" is die semitiese en eerste bekende naam van die stad; dit is in die eerste helfte van die 2de millennium v.c. gebruik. die oorsprong van die naam is nie duidelik nie; volgens die nederlandse filoloog albert schultens kom dit van die semitiese woord vir \"dadels\" (tamar), wat verwys na die palmbome om die stad.\ndie naam \"palmyra\" het in die vroe\u00eb 1ste eeu n.c. in die werk van plinius die ouere verskyn en is in die grieks-romeinse w\u00eareld gebruik. volgens schultens het die romeine die naam na \"palmura\" verander (van die latynse woord palma (\"palm\"). daarna is die naam na \"palmyra\" verander. dit kan ook \u2019n griekse vertaling van \"tadmor\" wees (as \u2019n mens aanneem dit beteken \"palm\"), soos jean starcky, \u2019n franse priester en redakteur van die dooie see-rolle, glo.\n\n\n== geskiedenis ==\ndaar is bewyse by palmyra gevind dat \u2019n nedersetting uit die neolitikum naby efqa bestaan het, met steengereedskap uit 7500 v.c. onder die tempel van bel is tekens gevind van kultusbedrywighede uit 2300 v.c.\n\n\n=== vroe\u00eb tydperk ===\npalmyra word omstreeks 2000 v.c., tydens die bronstydperk, die eerste keer genoem toe puzur-isjtar die tadmoreaan ingestem het tot \u2019n kontrak by die assiriese handelspos in kultepe. dit word weer daarna in die mari-tablette genoem as \u2019n rusplek vir handelskaravane en nomadiese stamme, soos die sute\u00ebrs. koning samsi-adad i van assiri\u00eb het aan die begin van die 18de eeu v.c. by die gebied verbygegaan op sy pad na die middellandse see-gebied. teen daardie tyd was palmyra die oostelike punt van die koninkryk qatna. die dorp word ook genoem in \u2019n tablet uit die 13de eeu v.c. wat by emar ontdek is; daarin word die naam van twee getuies uit \"tadmor\" aangeteken. aan die begin van die 11de eeu v.c. noem koning tiglat-pileser i van assiri\u00eb sy oorwinning van die \"arame\u00ebrs van tadmar\".in 2 kron 8:4 in die bybel word vertel van \"tadmor\" as \u2019n woestynstad wat versterk is deur koning salomo van israel, en dit word in die talmoed ook genoem (yebamot 17a-b). flavius josephus noem die griekse naam \"palmyra\", en skryf die stigting van \"tadmor\" toe aan salomo in boek viii van sy oudheid van die jode. later skryf islamitiese tradisies die stad se stigting toe aan salomo se djin. die verbintenis van palmyra met salomo kan \u2019n samesmelting wees van \"tadmor\" en die stad \"tamar\" wat salomo in juda gebou het (1 kon 9:18). die bybelse beskrywing van \"tadmor\" en sy geboue stem nie ooreen met argeologiese vondste in palmyra nie; laasgenoemde was \u2019n klein nedersetting tydens salomo se bewind in die 10de eeu v.c.\n\n\n=== hellenistiese en romeinse tydperk ===\ntydens die hellenistiese tydperk onder die seleukiede (tussen 312 en 64 v.c.), het palmyra \u2019n vooruitstrewende nedersetting geword wat trou aan die seleukidiese koning gesweer het. in 217 v.c. het \u2019n palmyreense mag onder sjeik zabdibel by die le\u00ebr van koning antiochus iii aangesluit in die slag van raphia, wat in \u2019n neerlaag vir die seleukiede ge\u00ebindig het. in die middel van die hellenistiese tydperk het palmyra verder as sy noorderoewer begin uitbrei. teen die laat 2de eeu v.c. is bouwerk begin aan die toringgrafkelders in palmyra se vallei van grafkelders en die stadstempels (veral die tempels vir baalsamin, al-l\u0101t en die hellenistiese tempel).in 64 v.c. het die romeinse republiek die seleukidiese ryk geannekseer en die romeinse generaal pompeius het die romeinse provinsie siri\u00eb gestig. palmyra was steeds onafhanklik en het handel gedryf met rome en parti\u00eb, maar aan nie een van die twee behoort nie. die vroegste bekende palmyreense inskripsie dateer van omstreeks 44 v.c. dit was toe nog \u2019n klein sjeikdom wat water aan karavane voorsien het. die stad was egter ryk genoeg dat markus antonius in 41 v.c. \u2019n mag gestuur het om dit te verower.\n\n\n==== outonome streek palmyra ====\npalmyra het deel van die romeinse ryk geword toe dit geannekseer is en moes heffings betaal tydens tiberius se vroe\u00eb bewind, omstreeks 14 n.c. die romeine het palmyra in die provinsie siri\u00eb ingesluit. die streek het verskeie dorpe bevat (35 nedersettings is teen 2012 ge\u00efdentifiseer). die romeinse tydperk het groot vooruitgang vir die stad meegebring en dit het \u2019n groot deel van sy outonome status behou. dit het baie griekse stadstaatinstellings in sy regering aangeneem.daar was groot bouprojekte in palmyra in die 1ste eeu, onder meer die stad se eerste muurversterkings en die tempel van bel, wat in 32 n.c. voltooi is. palmyra het ontwikkel van \u2019n klein karavaanrusplek in \u2019n vooraanstaande handelsentrum.palmyreense handel het in die 2de eeu \u2019n hoogtepunt bereik. in 129 is palmyra besoek deur hadrianus, wat dit \"hadriaanse palmyra\" genoem en \u2019n vrye stad gemaak het. hadrianus het \u2019n vergrieksing deur die ryk aangemoedig en dit het tot nuwe projekte gelei, onder meer \u2019n teater, kolonnade en die tempel van nabu.romeinse mag oor palmyra is in 167 hervestig. in die 190's is palmyra by die provinsie fenisi\u00eb gevoeg. tussen 213 en 216 is baie van palmyra se griekse instellings deur romeinse instellings vervang.\n\n\n==== palmyreense koninkryk en persiese oorlo\u00eb ====\ndie opkoms van die sassanidiese ryk in persi\u00eb het die palmyreense handel groot skade berokken. die sassaniede het palmyreense handelsposte in hul gebied toegemaak en \u2019n oorlog teen die romeinse ryk begin.\nin \u2019n inskripsie uit 252 verskyn odaenathus met die titel \"meester van palmyra\". die swakheid van die romeinse ryk en die konstante persiese bedreiging was waarskynlik die rede dat palmyra se raad besluit het om \u2019n meester vir die stad te kies sodat hy \u2019n versterkte le\u00ebr kan aanvoer. odaenathus het shapur i van persi\u00eb gevra om palmyra se belange in persi\u00eb te waarborg, maar dit is van die hand gewys.in 260 het keiser valerianus by die slag van edessa teen shapur geveg, maar hy is verslaan en gevange geneem. odaenathus het toe \u2019n le\u00ebr teen shapur op die been gebring bestaande uit palmyrene, boere en die oorblywende romeinse soldate in die streek. hy het homself voor die slag as koning van palmyra verklaar. die palmyrene het \u2019n groot oorwinning naby die oewers van die eufraat behaal en die perse teruggedryf. een van valerianus se offisiere, macrianus die ouere, sy seuns quietus en macrianus die jongere, en die pretoriaanse prefek balista het toe teen valerianus se seun, gallienus, in opstand gekom en die mag in siri\u00eb oorgeneem.in 261 het odaenathus teen die oorblywende magsoornemers in siri\u00eb opgeruk, en quietus en balista verslaan en doodgemaak. as beloning het hy die titel imperator totius orientis (\"goewerneur van die ooste\") van gallienus gekry en oor siri\u00eb, mesopotami\u00eb, arabi\u00eb en anatoli\u00eb se oostelike streke regeer as die keiserlike verteenwoordiger.in 262 het odaenathus opnuut \u2019n veldtog teen shapur geloods en beslag gel\u00ea op die res van romeinse mesopotami\u00eb. hy het ook die persiese hoofstad, ctesiphon, verower. hierna het hy die titel \"koning van konings\" aangeneem.odaenathus het sy seun hairan as medeheerser aangewys, maar di\u00e9 is vermoor in dieselfde sluipmoordaanval wat die lewe van odaenathus ge\u00ebis het, blykbaar deur laasgenoemde se neef, maeonius. maeonius was dalk vir \u2019n kort rukkie keiser totdat hy deur odaenathus se weduwee, zenobia, verhoor en tereggestel is.odaenathus is deur sy seuns, vaballathus (10) en die jonger herodianus, opgevolg. laasgenoemde is egter kort n\u00e1 sy pa dood. zenobia, hul ma, was die de facto-heerser en vaballathus het in haar skadu gebly terwyl sy haar mag gevestig het. die koningin was versigtig dat sy rome nie uitdaag nie en het die grense met die perse versterk.\n\n\n===== palmyreense ryk =====\nzenobia se milit\u00eare loopbaan het in die lente van 270 begin, tydens die bewind van claudius gothicus. onder die voorwendsel dat sy die tanoekiede aanval, het sy romeinse arabi\u00eb geannekseer. dit is opgevolg deur \u2019n inval in romeinse egipte in oktober. zenobia is toe verklaar as koningin van egipte. palmyra het anatoli\u00eb die volgende jaar binnegeval en die streek tot by ankara verower.die verowerings het geskied onder \u2019n masker van trou aan rome. zenobia het munte uitgereik in die naam van claudius se opvolger, aurelianus, waarop vaballathus as koning uitgebeeld word. omdat aurelianus besig was om invalle in europa af te weer, het hy die druk van die munte toegelaat en die koninklikes titels bekragtig. in laat 271 het vaballathus en sy ma die titels augustus (keiser) en augusta aangeneem.die volgende jaar het aurelianus die bosporus oorgesteek en vinnig deur anatoli\u00eb beweeg. egipte is \u00f3f van palmyra teruggeneem \u00f3f zenobia het haar troepe onttrek om siri\u00eb te verdedig. aurelianus het na antiogi\u00eb opgeruk, waar hy zenobia verslaan het. zenobia is daarna in nog \u2019n slag verslaan voordat sy gevlug en na haar hoofstad teruggekeer het. toe die romeine palmyra bele\u00ebr, het zenobia oos gevlug om die perse se hulp te vra, maar die romeinse het haar gevange geneem; die stad het daarna voorwaardelik oorgegee.\n\n\n==== latere romeinse en bisantynse tydperke ====\naurelianus het die stad begenadig en \u2019n garnisoen van 600 boogskutters as \u2019n vredesmag in palmyra gestasioneer. in 273 het palmyra onder die leierskap van septimius apsaios in opstand gekom en antiochus (\u2019n familielid van zenobia) as augustus verklaar. aurelianus het teen palmyra opgeruk en dit tot op die grond verwoes. hy het beslag gel\u00ea op die waardevolste monumente om sy tempel van sol mee te versier. palmyra se inwoners is doodgemaak en die tempel van bel geplunder.palmyra was nou \u2019n dorpie sonder grondgebied. aurelianus het die tempel van bel gerestoureer en \u2019n legioen in die stad gestasioneer. kort voor 303 is die kamp van diocletianus, \u2019n milit\u00eare kamp, in die weste van die stad gebou as basis van die legioen, wat die handelsroetes om die stad bewaak het.palmyra het in die dekades n\u00e1 die verwoesting deur aurelianus \u2019n christenstad geword. in laat 527 het justinianus i die stad laat versterk en die kerke en openbare geboue laat restoureer om die ryk te beskerm teen invalle deur die lachmidiese koning al-mundhir iii ibn al-nu'man.\n\n\n=== arabiese kalifaat ===\npalmyra is deur die rasjidoen-kalifaat geannekseer nadat dit in 634 deur die moslem-generaal khalid ibn al-walid verower is. teen di\u00e9 tyd was die stadsgebied beperk tot die kamp van diocletianus.\n\n\n==== omajjadiese en vroe\u00eb abbasidiese tydperk ====\ndie stad het \u2019n mate van vooruitgang beleef as deel van die omajjadiese kalifaat, wat \u2019n deel van die tempel van bel as \u2019n moskee gebruik het. palmyra was \u2019n belangrike halte met \u2019n groot mark aan die oos-wes-handelsroete en die stad se inwonertal het gegroei. in di\u00e9 tyd was palmyra \u2019n vesting van die banu kalb-stam. nadat dit deur marwan ii verslaan is tydens \u2019n burgeroorlog in die kalifaat, het die omajjadiese aanspraakmaker op die troon, sulayman ibn hisham, na die banu kalb in palmyra gevlug, maar eindelik in 744 trou aan marwan gesweer; palmyra het marwan aanhou teenstaan tot met die oorgawe van die banu kalb-leier al-abrash al-kalbi in 745. in di\u00e9 jaar het marwan gelas dat die stad se mure afgebreek word.in 750 het \u2019n opstand onder majza'a ibn al-kawthar en die destydse omajjadiese aanspraakmaker op die troon, abu-muhammad al-sufyani, teen die nuwe abbasidiese kalifaat deur siri\u00eb versprei; die stamme in palmyra het die rebelle gesteun. n\u00e1 sy neerlaag het abu-muhammad in die stad geskuil en die aanvalle deur die abbasidi\u00ebrs is lank genoeg afgeweer om hom kans te gee om te vlug.\n\n\n==== desentralisasie ====\ndie abbasidiese mag het gedurende die 10de eeu afgeneem; die kalifaat het verbrokkel en is tussen \u2019n paar leenhere verdeel. die meeste van die nuwe leiers het die kalifaat as die ryk van hul herkoms erken, tot met die mongoolse verwoesting van die abbasidiese kalifaat in 1258.in 955 het sayf al-dawla, die hamdanidiese prins van aleppo, die nomades naby die stad verslaan en \u2019n fort gebou teen bisantynse veldtogte onder keisers nikephoros ii phokas en johannes i tzimiskes. in die vroe\u00eb 11de eeu is palmyra deur die opvolgerdinastie van die mirdasiede beheer.in 1068 en 1089 is die stad deur aardbewings verwoes. die mirdasiede is in die tweede helfte van die 11de eeu opgevolg deur die mala'ib-stam, wat in homs gesentreer was. vanaf die 1070's het siri\u00eb onder die beheer van die seldjoeke gekom; hul sultan, malik-shah, het die mala'ib in 1090 uitgedryf. die land is aan die sultan se broer, tutush i, gegee. hy het onafhanklik geword n\u00e1 sy broer se dood in 1092 en \u2019n tak van die seldjoek-dinastie in siri\u00eb gevestig.in die vroe\u00eb 12de eeu is palmyra regeer deur die boeriede. hulle het die tempel van bel in 1132 in \u2019n sitadel omskep en versterkings gebou. drie jaar later is die stad met \u2019n ander familie uitgeruil vir homs. in die middel 12de eeu het palmyra deel van die distrik homs geword, en homs is in 1174 deur die ajjoebidiese dinastie verower.\n\n\n=== mameluk-tydperk ===\ndie leier van homs, emir al-ashraf musa, het hom aan die kant van die mongoolse ryk geskaar en het gevlug nadat die mongole in 1260 deur die mamelukke verslaan is. hy het die sultan van die mamelukke om begenadiging gevra en \u2019n leenman van di\u00e9 volk se sultanaat geword. hy is in 1263 sonder \u2019n erfgenaam dood en homs het onder direkte beheer van die mamelukke gekom.\n\n\n==== al-fadl-prinsdom ====\ndie al-fadl-clan (\u2019n tak van die taj-stam) het trou aan die mamelukke gesweer en in 1284 is prins muhanna bin issa van die al-fadl aangestel as heerser van palmyra. muhanna het in 1312 trou gesweer aan die il-khanaat en is deur die al-fadl van die troon gesit. hoewel hy later vergewe en in 1317 op die troon herstel is, is hy en sy stam in 1320 uitgedryf weens sy voortdurende betrekkinge met die il-khanaat.\nmuhanna is in 1330 deur al-nasir vergewe en weer herstel. hy het getrou gebly aan die sultan tot met sy dood drie jaar later, en is deur sy seun opgevolg. die fadl-familie het die handelsroetes en inwoners beskerm teen aanvalle deur die bedoe\u00efene.die destydse historikus ibn fadlallah al-omari het die stad beskryf as met \"uitgestrekte tuine, vooruitstrewende handel en bisarre monumente\".in 1400 is palmyra aangeval deur die berugte mongoolse krygsheer tamerlane, wat die stad verwoes het.\n\n\n=== ottomaanse en latere tydperke ===\nsiri\u00eb het in 1516 deel van die ottomaanse ryk geword, en palmyra is in die administratiewe afdeling damaskus opgeneem. dit was nou \u2019n klein dorpie binne-in die tempel van bel. in 1867 het dit die tuiste van \u2019n ottomaanse garnisoen geword wat die bedoe\u00efene in bedwang gehou het.palmyra het aan die begin van die 20ste eeu \u2019n deel van sy belangrikheid herwin as \u2019n stasie vir karavane, en sy herlewing is aangehelp deur die uitvinding van gemotoriseerde vervoer. in 1918, aan die einde van die eerste w\u00eareldoorlog, het die britse lugmag \u2019n klein vliegveld daar gebou en in 1920 het siri\u00eb (insluitende palmyra) deel van die franse mandaat geword.terwyl palmyra al hoe belangriker geword het vir franse pogings om vrede in die siriese woestyn te handhaaf, is \u2019n milit\u00eare basis in 1921 naby die tempel van bel opgerig. in 1929 het die direkteur-generaal van oudhede in siri\u00eb, henri arnold seyrig, die ru\u00efnes begin opgrawe en die dorpenaars oorreed om na \u2019n nuwe dorp langs die antieke terrein te trek wat deur frankryk gebou is. die hervestiging na die dorp tadmoer is in 1932 voltooi, en palmyra kon nou rustig verken word.\n\n\n=== siriese burgeroorlog ===\nweens die siriese burgeroorlog het grootskaalse plundery en skade in palmyra voorgekom aan die hand van strydende magte. in die somer van 2012 het kommer oor die plundery in die museum en op die terrein toegeneem nadat \u2019n amateurvideo op die internet geplaas is van siriese soldate wat begrafnisstene dra. die volgende jaar het mortiere groot skade aan die fasade van die tempel van bel aangerig en suile in die kolonnade is deur skrapnel beskadig.op 13 mei 2015 het die ekstremistiese militante groep islamitiese staat in irak en die levant (isil) \u2019n aanval op die moderne dorp tadmoer geloods en vrees laat ontstaan dat hulle die aangrensende antieke terrein sal verwoes. op 21 mei 2015 het siriese kurators van die artefakte uit die palmyra-museum verwyder en na veiligheid in damaskus geneem nadat \u2019n paar grieks-romeinse borsbeelde, juweliersware en ander voorwerpe wat uit die museum gesteel is, op die internasionale mark gekry is. op dieselfde dag het isil-magte die w\u00earelderfenisgebied binnegegaan.volgens ooggetuies het die militante op 23 mei die leeu van al-l\u0101t en ander standbeelde vernietig. volgens plaaslike inwoners het die siriese lugmag die terrein op 13 junie gebombardeer en die noordelike muur naby die tempel van baalsamin beskadig.sedert minstens 27 mei 2015 word die teater van palmyra deur isil gebruik om hul teenstanders tereg te stel. \u2019n video wat isil uitgereik het, wys hoe 20 gevangenes deur tienerjarige laksmanne tereggestel word terwyl honderde mans en seuns toekyk.op 18 augustus 2015 is palmyra se 81-jarige afgetrede hoof van oudhede, khaled al-asaad, deur isil onthoof nadat hy \u2019n maand lank gemartel is om inligting oor die stad en sy skatte te kry en hy geweier het om inligting te verskaf. hulle het sy lyk aan een van die antieke suile op \u2019n plein in palmyra gehang.op 23 augustus 2015 het isil die tempel van baalsamin met plofstof opgeblaas.op 30 augustus 2015 het dieselfde gebeur met die tempel van bel, volgens koerantberigte. \u2019n ooggetuie het ges\u00ea net die buitemure het oorgebly. in september van di\u00e9 jaar het isil van die bes bewaarde graftorings in die stad ook vernietig en in oktober die triomfboog in palmyra se kolonnade.op 26 maart 2016 verklaar die siriese regering dat die geboue weer opgebou gaan word, nou hulle amper die stad op daesj terugverower het.\n\n\n== mense, taal en gemeenskap ==\nop die hoogtepunt van sy bestaan, tydens die bewind van koningin zenobia, het palmyra meer as 200 000 inwoners gehad. die vroegste bekende inwoners was die amoriete, in die vroe\u00eb 2de millennium v.c., en teen die einde van die millennium is arame\u00ebrs genoem as bewoners van die streek. die arabiere het in die laat 1ste millennium v.c. in die stad aangekom; zabdibel se soldate wat die seleukiede in die slag van raphia (217 v.c.) gehelp het, is as arabiere beskryf. die nuwelinge is in die vroe\u00ebre gemeenskap opgeneem en het hul taal gepraat. die stad het ook \u2019n joodse gemeenskap gehad; inskripsies bevestig die begrafnis van palmyreense jode. in die omajjadiese tydperk is palmyra hoofsaaklik deur die kalbstam bewoon.\nvoor 274 n.c. het die inwoners \u2019n palmyreense dialek van aramees gepraat en die palmyreense alfabet gebruik. latyn is min gebruik, maar ryker lede van die gemeenskap het grieks gebruik vir handels- en diplomatieke doeleindes, en in die bisantynse tydperk het dit die oorheersende taal geword. n\u00e1 die arabiese verowering is grieks deur arabies vervang, waaruit \u2019n palmyreense dialek ontwikkel het.palmyra se gemeenskap voor 273 was \u2019n mengsel van verskillende volke, wat duidelik is uit aramese, arabiese en amoritiese clan-name. dit was \u2019n stamgebonde gemeenskap, maar weens \u2019n gebrek aan bronne is die aard van die stamstrukture onbekend. daar is inligting dat 30 stamme daar gewoon het, van wie vyf verskeie sub-clans gehad het. teen die tyd van nero het palmyra vier stamme gehad wat elk in \u2019n deel van die stad gewoon het wat na hulle genoem is. drie van die stamme was die komare, mattabol en ma'zin; die vierde een is onseker, maar kon die mita gewees het. mettertyd het die skeiding tussen die clans vervaag en in die 3de eeu het dit heeltemal verdwyn.palmyra het agteruitgegaan en teen die begin van die 20ste eeu was daar 6 000 inwoners. hoewel hulle deur die bedoe\u00efene omsingel was, het die dorpenaars hul eie dialek en die lewe van \u2019n kleindorpse gemeenskap behou.\n\n\n== kultuur ==\npalmyra het \u2019n eiesoortige kultuur gehad wat gebaseer was op plaaslike semitiese tradisie en be\u00efnvloed is deur griekeland en rome.die kultuur het die milit\u00eare taktieke, kleredrag en hofseremonies be\u00efnvloed. die stad het nie groot biblioteke gehad nie; daar was \u2019n gebrek aan \u2019n intellektuele beweging soos in ander stede soos edessa en antiogi\u00eb aangetref is.palmyra het \u2019n groot agora (openbare vergaderplek) gehad. anders as soortgelyke griekse geboue het dit meer soos \u2019n oosterse karavanserai gelyk as die middelpunt van die gemeenskapslewe. hulle het mense in uitspattige familiemausoleums begrawe. die meeste het binnemure gehad met kamers waarin die lyke geplaas is. \u2019n reli\u00ebfwerk van die oorledene het deel van die muurversiering uitgemaak en as grafsteen gedien. sarkofae het in die laat 2de eeu hul verskyning gemaak en is in sommige graftombes gebruik. baie van die monumente het mummies met klere en juweliersware bevat \u2013 mummifisering stem ooreen met di\u00e9 in antieke egipte.\n\n\n=== kuns en argitektuur ===\nhoewel die kuns in palmyra ooreengestem het met di\u00e9 in griekeland, het dit \u2019n eie styl gehad wat uniek in die middel-eufraat-gebied was. daar was baie borsbeelde wat grafkamers verse\u00ebl het. klem is gel\u00ea op die klere, juwele en vooraansig van die persoon wat uitgebeeld is. die russiese historikus michael rostovtzeff het gemeen palmyra se kuns is deur di\u00e9 van parti\u00eb be\u00efnvloed.geen van die bronsbeelde van vooraanstaande inwoners het behoue gebly nie. \u2019n beskadigde fries en ander beelde uit die tempel van bel, waarvan baie nou in museums oor die w\u00eareld heen is, dui daarop dat die stad baie openbare monumentbeelde gehad het. van die borsbeelde het veral in die 19de eeu in westerse museums beland.die argitektuur van palmyra is ook deur die grieks-romeinse styl be\u00efnvloed, terwyl dit plaaslike elemente behou het. dit is veral duidelik in die tempel van bel. die tempel het \u2019n enorme muur gehad met tradisionele romeinse suile, maar die plan was hoofsaaklik semities. die heiligdom het bestaan uit \u2019n groot binnehof met die godheid se hoofaltaar naby die ingang.\n\n\n== terrein ==\n\n\n=== stadsuitleg ===\npalmyra het ontstaan as \u2019n klein nedersetting naby die efqa-fontein aan die suidekant van wadi al-qubur. in die 1ste eeu het die nedersetting gestrek tot aan die noordekant van die wadi (vallei). hoewel die stadsmure aanvanklik dele van albei kante ingesluit het, het die mure wat tydens diocletianus se bewind herbou is, net die noordelike deel ingesluit.die meeste van die stad se monumente is aan die noordekant van die wadi gebou. daaronder is die tempel van bel (of ba\u00e4l) op die terrein van \u2019n vorige tempel (bekend as die hellenistiese tempel).\nook aan die noordekant van die vallei was die groot kolonnade, palmyra se hoofstraat van 1,1 km wat geloop het van die tempel van bel in die ooste tot by die begrafnistempel no. 86 in die stad se westelike deel. dit het \u2019n triomfboog in sy oostelike deel en \u2019n tetrapiloon (vierpoortige toring) in die middel gehad.die bad van diocletianus, wat op die terrein van \u2019n vorige gebou (dalk die koninklike paleis) opgerig is, was aan die linkerkant van die kolonnade. daarnaby was die tempel van baalsamin, huise en die bisantynse kerke, onder meer \u2019n 1 500 jaar oue een (palmyra se vierde een en vermoedelik die grootste een wat nog in siri\u00eb ontdek is). die kerk se suile was vermoedelik 6 m hoog en sy basis 12 x 24 m. in die kerk se binnehof was \u2019n klein amfiteater.die tempel van nabu en die romeinse teater was aan die kolonnade se suidekant. agter die teater was \u2019n klein senaatsgebou en die groot agora, met die oorblyfsels van \u2019n banketsaal en tolhof. \u2019n kruisstraat aan die westekant van die kolonnade loop na die kamp van diocletianus, wat deur die romeinse goewerneur van siri\u00eb laat bou is. daarnaby is die tempel van al-l\u0101t en die damaskuspoort.wes van die antieke mure het die palmyrene \u2019n paar grootskaalse grafmonumente gebou wat nou die vallei van die grafkelders is; dit is \u2019n nekropolis van 1 km lank. die meer as 50 monumente was hoofsaaklik toringvormig en tot vier verdiepings hoog. die torings is deur begrafnistempels as bogrondse grafte vervang n\u00e1 128, wat die datum is waarop die laaste toring gebou is. die stad het ook ander begraafplase in die noorde, suidweste en suidooste gehad waar die grafte meestal ondergronds was.\n\n\n=== noemenswaardige geboue ===\n\n\n==== openbare geboue ====\ndie senaatsgebou is grootliks verwoes. dit is \u2019n klein gebou met \u2019n binnehof en \u2019n kamer met \u2019n altaar aan die een kant en rye sitplekke daaromheen.die grootste deel van die bad van diocletianus is bouvallig en nie ho\u00ebr as die fondament nie. die ingang bestaan uit vier enorme egiptiese granietsuile wat elk 1,3 m breed en 12,5 m hoog is en 20 ton weeg. binne is die buitelyne van \u2019n swembad sigbaar wat omring was deur \u2019n kolonnade, asook \u2019n agthoekige kamer wat as aantrekkamer gedien het.die agora is omstreeks 193 gebou. dit is \u2019n enorme struktuur van 71 x 84 m met 11 ingange. binne is daar 200 suilbasisse waarop die standbeelde van vooraanstaande inwoners gestaan het. die inskripsies op die basisse gee \u2019n aanduiding van die manier waarop die standbeelde gerangskik is: die oostekant was vir senatore, die noordekant vir regeringsamptenare, die westekant vir soldate en die suidekant vir karavaanhoofde.die tolhof is \u2019n groot vierhoekige gebou suid van die agora met \u2019n gemeenskaplike noordemuur. die gebou kry sy naam van die feit dat dit \u2019n kliptablet van 5 m lank bevat waarop die palmyreense belastingwet uitgekap is.die banketsaal van die agora, met plek vir 40 mense, was in die noordwestehoek van die agora. dit is \u2019n klein saal van 12 x 15 m wat met griekse motiewe versier is. dit is waarskynlik deur die stad se heersers gebruik; seyrig meen dit was \u2019n klein tempel voordat dit in \u2019n banketsaal omskep is.\n\n\n==== tempels ====\ndie tempel van nabu is grotendeels verwoes. die plan is oosters; die ingang lei na \u2019n podium van 20 x 9 m. daar was ook \u2019n buite-altaar.die tempel van al-l\u0101t is ook grotendeels verwoes met net \u2019n podium, \u2019n paar suile en die deurkosyn wat nog oor is. by die ingang was \u2019n reuse-leeureli\u00ebf (die leeu van al-l\u0101t) wat uit die muur gesteek het. die reli\u00ebf is op 23 mei 2015 deur die militante terroristegroep isil vernietig.die ru\u00efnes van die tempel van baal-hamon is op \u2019n heuwel gele\u00eb wat oor die efqa-fontein uitkyk. dit is in 89 gebou en bestaan uit \u2019n binnekamer en voorportaal met twee suile en \u2019n wagtoring.die tempel van baalsamin het \u2019n binnekamer en twee binnehowe met kolonnades aan die noorde- en suidekant gehad. die voorportaal het ses suile gehad. die binnekamer was versier met \u2019n mengsel van oosterse en romeinse style met \u2019n egiptiese invloed. danksy die omskepping van die gebou in \u2019n kerk in die bisantynse tydperk was die binnekamer een van die bes bewaarde geboue in palmyra. op 23 augustus 2015 het isil die tempel met plofstof opgeblaas.\n\n\n==== ander geboue ====\ndie begrafnistempel no. 86 l\u00ea aan die westepunt van die groot kolonnade. dit is in die 3de eeu gebou en het \u2019n kolonnade van ses suile en wingerdversierings. dit was dalk die koninklike familie s\u2019n, aangesien dit die enigste grafkelder binne die stadsmure is.die tetrapiloon is aan die einde van die 3de eeu opgerig as deel van die restourasie van diocletianus. dit is \u2019n vierkantige platform en elke hoek het \u2019n groep van vier suile. elke groep suile ondersteun \u2019n kroonlys van 150 ton en bevat \u2019n voetstuk in die middel waarop \u2019n standbeeld gestaan het. van die 16 suile is net een oorspronklik; die res is rekonstruksies van beton wat in 1963 deur die siriese direkteur-generaal van oudhede laat bou is. die oorspronklike suile was van pienk graniet en het van egipte gekom.die stad se huidige mure is gebou tydens die bewind van diocletianus en omvat \u2019n baie kleiner deel van die stad as die oorspronklike mure voor 273. diocletianus se mure het wagtorings en versterkte poorte gehad.die oorspronklike mure was dun en hoewel dit die hele stad ingesluit het, het dit blykbaar nie veel beskerming teen aanvalle gebied nie. daar is geen tekens van torings of versterkte poorte nie en dit lyk of daar baie gapings in was.\n\n\n=== opgrawings ===\nin die middeleeue het palmyra nie veel aandag van die westerse w\u00eareld gekry nie, hoewel dit besoek is deur reisigers soos die italianer pietro della valle (tussen 1616 en 1625), die fransman jean-baptiste tavernier (in 1638) en baie sweedse en duitse verkenners. in 1678 het \u2019n groep engelse handelaars die stad besoek. die eerste besoek deur geleerdes word genoem in \u2019n 1705-boek deur abednego seller. in 1751 het \u2019n ekspedisie onder robert wood en james dawkins die argitektuur van palmyra ondersoek. in 1901 is die kliptablet waarop die palmyreense belastingwet uitgekap is, verwyder en na die hermitage in sint petersburg geneem.\ndie eerste opgrawings is in 1902 gedoen deur die duitse argeoloog otto puchstein en in 1917 deur theodor wiegand. in 1929 het die franse direkteur-generaal van oudhede in siri\u00eb en libanon, henri arnold seyrig, met grootskaalse opgrawings begin. dit is deur die tweede w\u00eareldoorlog onderbreek, maar kort daarna hervat. seyrig het in 1929 met die tempel van bel begin, en tussen 1939 en 1940 het hy die agora opgegrawe.die franse argeoloog daniel schlumberger het in 1934 en 1935 met opgrawings in die noordelike plattelandse gebied van palmyra begin. van 1954 tot 1956 het \u2019n switserse ekspedisie wat deur unesco gere\u00ebl is, die tempel van baalsamin begin opgrawe.sedert 1958 is die terrein opgegrawe deur die siriese direkteur-generaal van oudhede, asook poolse ekspedisies onder verskeie argeolo\u00eb.die tempel van baal-hamon is in die 1970's deur die franse argeoloog robert du mesnil du buisson ontdek en die palmyreense besproeiingstelsel in 2008 deur j\u00f8rgen christian meyer. die grootste deel van palmyra is nog onontdek, veral die woongebiede in die noorde en suide. ekspedisies het palmyra in 2011 begin verlaat weens die siriese burgeroorlog.in 1980 is die historiese terrein, onder meer die nekropolis buite die stadsmure, deur unesco tot \u2019n w\u00earelderfenisgebied verklaar.\n\n\n== verwysings ==\n\n\n=== bibliografie ===\n\n\n== eksterne skakels ==\nmetropolitaanse kunsmuseum \u2013 palmyra\ntempel van ba\u00e4l, palmyra, siri\u00eb geargiveer 26 augustus 2014 op wayback machine\ninteraktiewe panoramas van 360\u00ba van palmyra\nmeer as 300 foto's van palmyra, onder meer van die tempel van bel\n\n wikimedia commons het meer media in die kategorie palmyra.\n hierdie artikel is vertaal uit die engelse wikipedia"