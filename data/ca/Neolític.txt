"el neol\u00edtic (del grec \u03bd\u03ad\u03bf\u03c2, n\u00e9os, 'nou', i \u03bb\u03af\u03b8\u03bf\u03c2, l\u00edthos, 'pedra') \u00e9s un per\u00edode de la prehist\u00f2ria proposat per l'arque\u00f2leg john lubbock el 1865 per definir la segona part de l'edat de pedra, essent la primera part, i molt m\u00e9s llarga, el paleol\u00edtic. el nom fa refer\u00e8ncia a la forma novella de treballar els estris de pedra, no sols percudits, sin\u00f3 tamb\u00e9 polits. se sol dividir en tres fases: el neol\u00edtic inicial, el mitj\u00e0 i el final.\ndurant el neol\u00edtic van tenir lloc innovacions de gran transcend\u00e8ncia a la hist\u00f2ria de la humanitat, fins el punt de ser denominada com a revoluci\u00f3 neol\u00edtica. en aquest per\u00edode els \u00e9ssers humans van desenvolupar l'agricultura i la ramaderia, i es van iniciar els processos de sedentarisme i de creaci\u00f3 de ciutats, provocant-se canvis econ\u00f2mics com l'aparici\u00f3 de l'excedent de producci\u00f3, l\u2019especialitzaci\u00f3 del treball i les conseq\u00fc\u00e8ncies socials i culturals associades a ells.\n\n\n== historiografia ==\n\n\n=== etimologia ===\nl'expressi\u00f3 revoluci\u00f3 neol\u00edtica s'empra en historiografia per designar els canvis socials, econ\u00f2mics, biol\u00f2gics i tecnol\u00f2gics que es van produir entre l'any -10.000 i l'any -3.000 aproximadament.\nla seva caracteritzaci\u00f3 com a per\u00edode de la humanitat va ser definida per diversos arque\u00f2legs i historiadors. entre els m\u00e9s importants destaquenchristian j\u00fcrgensen thomsen (1788-1865), john lubbock (1834-1913) i \u00e9mile cartailhac (1845-1921).\nals inicis del segle xix es va donar una tend\u00e8ncia als estudis historiogr\u00e0fics a aplicar la teoria de la divisi\u00f3 del treball ala descobriments coent\u00edfics. la filosofia, que fins al segle xviii va ser sin\u00f2nim de \"coneixement\" se separa epistemol\u00f2gicament donant lloc a diverses disciplines cient\u00edfiques.\nl'arque\u00f2leg dan\u00e8s christian j\u00fcrgensen thomsen va proposar que seria convenient classificar tots els materials hist\u00f2rics obtinguts per designacions que apel\u00b7l\u00e9ssin als estris usats, i defineix les tres grans edats historiogr\u00e0fiques encara usades avui dia: l'edat de la pedra, l'edat del bronze i l'edat del ferro.\npublica aquesta classificaci\u00f3 l'any 1836 i tota europa s'hi projecta adoptant les nomenclatures. la idea de thomsen, per\u00f2, ja havia estat formulada a l'antiga roma pel fil\u00f2sof i poeta titus lucreci carus, qui va suposar que, abans dels metalls, l'\u00e9sser hum\u00e0 havia fet servir pedres per a fabricar els seus instruments.\n\u00e9s una proposta evolucionista perqu\u00e8 parteix de la idea que hi ha un desenvolupament progressiu, de menys a m\u00e9s sofisticaci\u00f3 i complexitat. avui dia, per\u00f2, aquesta classificaci\u00f3 \u00e9s contestada perqu\u00e8 no totes les societats neol\u00edtiques han fet \u00fas dels metalls i aix\u00f2 no vol pas dir que fossin societ\u00e0riament menys complexes que les que van utilitzar metalls. un exemple  s\u00f3n les societats de l'am\u00e8rica precolombina, amb un desenvolupament molt gran sense fer \u00fas de metalls.\na la meitat del segle xix les troballes en arqueologia s\u00f3n molt nombroses i es torna a necessitar una nova classificaci\u00f3. l'angl\u00e8s john lubbock proposa la subdivisi\u00f3 de l'edat de la pedra en dues grans parts, paleol\u00edtic i neol\u00edtic.  lubbock seguia amb aquesta subdivisi\u00f3 tamb\u00e9 un esquema evolucionista, de menys elaborat a m\u00e9s elaborat.\nl'any 1889, el franc\u00e8s \u00e9mile cartailhac s'uneix a tot un debat sobre la naturalesa d'aquest \"neol\u00edtic\" o \"nou l\u00edtic\" i fa saber que convindria parlar de \"revoluci\u00f3 neol\u00edtica\" perqu\u00e8 les restes arqueol\u00f2giques fan pagesos uns canvis molt radicals en les organitzacions humanes.\ndespr\u00e9s de la primera guerra mundial l'arque\u00f2leg australi\u00e0 vere gordon childe va encunyar els termes de revoluci\u00f3 neol\u00edtica i revoluci\u00f3 urbana, que emfasitzen la rellev\u00e0ncia dels processos de transformaci\u00f3, per sobre de les caracter\u00edstiques definit\u00f2ries est\u00e0ndard d'un per\u00edode, seguint una metodologia molt influ\u00efda per l'an\u00e0lisi marxista de la societat.\n\n\n==== la utilitat i inter\u00e8s de l'estudi del neol\u00edtic ====\nen hist\u00f2ria l'inter\u00e8s d'estudiar el neol\u00edtic \u00e9s poder entendre m\u00e9s b\u00e9 el nostre present per millorar-lo mitjan\u00e7ant un cop d'ulls cap al passat de coses presents. en efecte, avui sabem que els sistemes d'economia basats en el sedentarisme, que neix amb el neol\u00edtic, tenen tend\u00e8ncia a sobreexplotar el medi. aix\u00f2 provoca manca de recursos per poder viure. el sistema de vida sedentari tamb\u00e9 malmet el medi ambient i, de retruc, les poblacions s\u00f3n objectes d'alterar les condicions clim\u00e0tiques amb qu\u00e8 obtenen els aliments. una mala collita provocada per un canvi de temperatures no habitual posa en perill la superviv\u00e8ncia d'una comunitat.\naquests s\u00f3n alguns dels exemples de com l'estudi del neol\u00edtic revela tota import\u00e0ncia. el m\u00f3n actual est\u00e0 sobre-poblat i aix\u00f2 \u00e9s un fenomen que es tragina des del neol\u00edtic. les societats sedent\u00e0ries tendeixen a fer cr\u00e9ixer sense l\u00edmits la demografia i aix\u00f2 condiciona les estrat\u00e8gies de vida, vulgui ser per la conviv\u00e8ncia entre col\u00b7lectius, vulgui ser per la necessitat de produir encara m\u00e9s aliment per abastir tothom. en aquest sentit, les societats sedent\u00e0ries tendeixen a sobre-produir i degut a aix\u00f2, peri\u00f2dicament l'economia \u00e9s fuetada per una crisi. les crisis econ\u00f2miques s\u00f3n l'arrel molts cops de la pobresa i de canvis estructurals en l'\u00e0mbit pol\u00edtic.\n\n\n==== especialistes del neol\u00edtic ====\ndes del segle xix fins avui es poden trobar una immensa quantitat de professionals que s'han especialitzat en aquest per\u00edode concret. en llistarem tot seguit els m\u00e9s rellevants per a un estudi complet del per\u00edode:\n\nvere gordon childe\nandrew moore\n\n\n=== recerca i historial ===\n\n\n==== la influ\u00e8nica dels mites ====\nles recerques en arqueologia i relatives al per\u00edode que historiogr\u00e0ficament anomenem de neol\u00edtic no han estat possibles fins que no s'ha abandonat els mites i s'ha optat per l'empirisme i tot el llegat il\u00b7lustrat del segle xviii. hi havia impossibilitat d'avan\u00e7ar en aquest camp a causa d'una visi\u00f3 cristiana a europa que feia de l'agricultura el passatge a un estadi posterior al pecat original. l'home hauria doncs trepitjat la terra directament en tant que agricultor i ramader.\u00e9s al segle xix que la la\u00efcitzaci\u00f3 de la societat ha donat com a resultat la recerca cient\u00edfica sobre aquest per\u00edode a europa. europa, perqu\u00e8 el continent \u00e9s el primer que posa en marxa les recerques, i \u00e9s el primer que deixa de donar explicacions presents partint de la b\u00edblia. malgrat aix\u00f2, el neol\u00edtic \u00e9s dels per\u00edodes que menys inspira els historiadors o historiadores i en alguns pa\u00efsos com a fran\u00e7a mateix, el neol\u00edtic \u00e9s un per\u00edode no gaire explorat. les troballes de l'antic egipte s\u00f3n amb difer\u00e8ncia m\u00e9s estudiades, vulgui ser per la seva monumentalitat f\u00edsica, vulgui ser per les restes abundants que encara existeixen.\nles recerques a europa sobre el neol\u00edtic s\u00f3n el resultat de l'acceptaci\u00f3 de la teoria de l'evoluci\u00f3 de l'angl\u00e8s charles darwin. en continu\u00eftat amb aix\u00f2, \u00e9s natural mirar de cercar qu\u00e8 va oc\u00f3rrer ara fa -10.000.\n\n\n==== el difusionisme (s. xix) ====\n\nles primeres aportacions historiogr\u00e0fiques es varen dur a terme al segle xix i s\u00f3n pr\u00f2pies d'aquest mateix segle:\nl'evolucionisme unilineal\nel particularisme hist\u00f2ricno es fan preguntes sobre el per qu\u00e8 es va produir el neol\u00edtic, per\u00f2 hi aporten una mirada particularista en tant que, de conformitat amb la mentalitat d'\u00e8poca, cal resseguir l'origen i l'expansi\u00f3 de les particularitats de cada cultura neol\u00edtica. l'escola alemanya \u00e9s la primera que s'hi interessa i emet la convicci\u00f3 que les cultures neol\u00edtiques tenien totes una particularitat i que es podia tra\u00e7ar-ne l'origen formador. dit altrament, hi ha una evoluci\u00f3 que ens condueix irreparablement cap a un punt d'inici, un lloc originari que va estendre's a tot el m\u00f3n.\n\ndiem que \u00e9s una mirada pr\u00f2pia d'\u00e8poca perqu\u00e8 les teories de l'evoluci\u00f3 exerceixen una gran for\u00e7a sobre el pensament cient\u00edfic i de manera natural tothom hi veu una evoluci\u00f3. es concep una cultura origin\u00e0ria que va donar lloc a tot de cultures particulars, aix\u00ed com un origen simple que camina cap a una complexitat de formes; un esquema mig repr\u00e8s de l'evolucionisme darwinista. alhora el segle xix \u00e9s un segle arrelat encara als relats b\u00edblics i hi ha tota una s\u00e8rie d'arque\u00f2legs que voldrien provar que la b\u00edblia t\u00e9 ra\u00f3 i per aix\u00f2 s'endinsen en grans projectes d'arqueologia amb qu\u00e8 miren de trobar restes que els donin la ra\u00f3. no cerquen el punt originari a la xina, per exemple, sin\u00f3 que es dirigeixen naturalment a les actuals israel i palestina perqu\u00e8 ho diu la b\u00edblia. en realitat, \u00e9s una reacci\u00f3 a la la\u00efcitzaci\u00f3, cientifitzaci\u00f3 i industrialitzaci\u00f3 de la societat. oscar montelius (1843-1921) \u00e9s el primer que proposa la teoria difusionista segons la qual l'origen \u00e9s al llevant, m\u00e9s concretament a les palestina i israel actuals, recolzant-se en part en la b\u00edblia, sense aportar proves ni evid\u00e8ncies verificades i contrastades (om tidsbest\u00e4mning inom brons\u00e5ldern med s\u00e4rskilt avseende p\u00e5 skandinavien, 1885). \u00e9s inicialment a arque\u00f2legs escandinaus a qui es deu la recol\u00b7lecta de material neol\u00edtic.a mesura que les recerques arqueol\u00f2giques dutes a terme durant tot el segle xix i xx avancen, els resultats enreden d'all\u00f2 m\u00e9s i no van en acord amb la teoria difusionista. al desert del s\u00e0hara s'hi ha trobat un nucli primari, tamb\u00e9 se n'ha trobat un altre a la xina actual, al m\u00e8xic i el per\u00fa actuals, a m\u00e9s de palestina i israel. la xina i l'\u00edndia presenten nuclis primaris independents de l'orient mitj\u00e0. \u00e9s a dir, el neol\u00edtic no es va donar primer al llevant i d'aquest hi va haver un efecte de mimetisme, sin\u00f3 que hi va haver diversos llocs que varen neolititzar-se amb independ\u00e8ncia d'all\u00f2 que succe\u00efa al llevant i, com a tal, exerciren cadascun d'ells un efecte de difusi\u00f3.\nno \u00e9s fins als anys seixanta del segle xx que es canvia la teoria difusionista i s'accepta, despr\u00e9s de les evid\u00e8ncies f\u00edsiques, que de punts originaris i difusionistes n'hi va haver molts m\u00e9s. el llarg trajecte entre el segle xix i la segona meitat del segle xx es deu al poc inter\u00e8s que suscitava el neol\u00edtic i la reputaci\u00f3 que havia teixit l'arque\u00f2leg australi\u00e0 vere gordon childe. a m\u00e9s d'aix\u00f2, encara en proporci\u00f3 amb la b\u00edblia, l'evolucionisme havia plantejat un \"paquet neol\u00edtic major\": primer l'agricultura, despr\u00e9s la ramaderia i finalment la cer\u00e0mica. l'objecte que presenta problemes \u00e9s que s'havia donat per fet que el sedentarisme \u00e9s sin\u00f2nim d'agricultura, de conformitat amb l'her\u00e8ncia b\u00edblica cristiana. per\u00f2 no \u00e9s aix\u00ed. s'ha trobat jaciments en qu\u00e8 no s'hi aprecia cer\u00e0mica i d'altres en qu\u00e8 abans de la ramaderia ja existia la cer\u00e0mica. la q\u00fcesti\u00f3 \u00e9s que en emetre la idea que el punt de \"naixement\" del neol\u00edtic era palestina i israel, no s'havia cercat en altres indrets del m\u00f3n. resulta doncs que al s\u00e0hara hi ha igualment un punt de naixement de l'agricultura que \u00e9s independent d'israel i palestina. tots dos varen exercir influ\u00e8ncia a les regions del seu voltant. la cer\u00e0mica no va ser primer perqu\u00e8 el model d'israel i palestina nom\u00e9s serveix per les regions que l'envolten.\n\nde fet, gr\u00e0cies a les recerques fetes pels arque\u00f2legs com ara andrew moore, robert braidwood, jacques cauvin o dani\u00e8le stordeur es podria dir que els elements de la neolitzaci\u00f3 provenen de diversos llocs i no tots es troben a jeric\u00f3. el zagros \u00e9s la primera regi\u00f3 que domestica animals i ho difon tot seguit. d'aquesta regi\u00f3 doncs surt la idea i arriba de ben segur a palestina i israel m\u00e9s tard, la qual cosa no vol pas dir que a aquestes dues nacions actuals, no s'hi visqu\u00e9s cap proc\u00e9s del neolititzaci\u00f3. ans al contrari.\ndefinitivament, la sedentaritzaci\u00f3 necessita l'agricultura, d'aix\u00f2 les dades semblen que no hi manifesten dubtes, per\u00f2 res va motivar-se de cop i volta i no hi va haver cap esquema lineal.\n\n\n== el neol\u00edtic explicat ==\n\n\n=== cronologia ===\nla cronologia del neol\u00edtic \u00e9s particularment delicada a establir car difereix en funci\u00f3 de les regions del m\u00f3n i dels criteris de definici\u00f3 emprats. m\u00e9s que m\u00e9s, el neol\u00edtic, m\u00e9s que una \"\u00e8poca\", es considera un \"estadi cultural\" definit per un conjunt de trets t\u00e8cnics, econ\u00f2mics i socials.\nexisteix aix\u00ed i tot un consens bastant ampli a l'hora de recon\u00e8ixer que el nucli de neolititzaci\u00f3 m\u00e9s antic fins ara desenterrat \u00e9s el creixent f\u00e8rtil, al sud-est d'anat\u00f2lia, al nord de mesopot\u00e0mia i al llevant, el qual caldria ubicar ara fa aproximadament -11.000/-9000. vora la meitat del ix\u00e8 mil\u00b7lenni abans de la nostra era, els grups humans, for\u00e7a sedentaris ja, comencen a domesticar-hi animals (cabra, bovins, etc) i plantes (el blat, ordi, llegums com els p\u00e8sols, llenties, etc) per tal d'alimentar-se. cap a l'any -7000 apareixen les primeres cer\u00e0miques; que es generalitzen amb el dec\u00f3rrer dels propers segles.\nels nous coneixements i les noves pr\u00e0ctiques porten aquestes regions a guanyar europa vers l'any -6500; alhora que s'estenen altres nuclis a partir de l'\u00e0sia central, nova guinea, l'\u00e0frica subsahariana i el subcontinent indi cap a altres regions del planeta. segueixen diferents vies i mitjans per propagar-se.\nmalgrat la disparitat de processos de neolititzaci\u00f3 a tot el m\u00f3n, s'ha pogut tra\u00e7ar unes l\u00ednies generals. el neol\u00edtic comen\u00e7a al voltant de l'any -10.000 aproximadament i s'est\u00e9n fins a l'any -3000 aproximadament.\nm\u00e9s t\u00e8cnicament i en per menut, el neol\u00edtic podria dividir-se en:\n\nneol\u00edtic inicial (-10.000 a -8.000)\nneol\u00edtic mitj\u00e0 (-8.000 a -6.500)\n\nneol\u00edtic final (-6.400 a -3500)\n\n\n=== la revoluci\u00f3 neol\u00edtica ===\ndespr\u00e9s de llargues \u00e8poques de clima molt fred, vingueren temporades de clima c\u00e0lid que comportaren un augment del cabal dels rius, creaci\u00f3 de terrasses fluvials, augment del nivell de l'aigua del mar, etc. al final de la darrera glaciaci\u00f3, i en el canvi cap al clima que hi ha actualment, es produeix un fet revolucionari que es deu al repte que l'esp\u00e8cie humana t\u00e9 al davant: o inventa noves formes de vida que no siguin nom\u00e9s destructives i depredadores o fineix com a esp\u00e8cie, car, ateses les condicions de vegetaci\u00f3 i de fauna, ja no es pot seguir depredant la natura.\n\u00e9s un per\u00edode de la hist\u00f2ria que abra\u00e7a un temps diferent segons els llocs. aproximadament, cal situar-lo entre el 7000 ac i el 4000 ac. apareix al kurdistan abans del 7000 ac (potser cap al 8000 ac) i es va difondre lentament. a europa va arribar cap al 5500 ac.\nl'impuls definitiu sembla que vingu\u00e9 del factor clim\u00e0tic (\u00e8poca postglacial), ja que en la darrera fase clim\u00e0tica de car\u00e0cter c\u00e0lid, a m\u00e9s d'enretirar-se el gla\u00e7 cap al nord d'europa, desertitz\u00e0 les zones subtropicals. en conseq\u00fc\u00e8ncia, els animals s'extingiren o b\u00e9 emigraren cap als boscos del nord.\n\n\n=== el creixent f\u00e8rtil ===\nl'escenari del canvi neol\u00edtic fou, pel que fa a l'occident i al pr\u00f2xim orient, la zona del creixent f\u00e8rtil (costes mediterr\u00e0nies de palestina, regi\u00f3 on sorgeixen cultures agr\u00edcoles, sedent\u00e0ries, el l\u00edban i terres interiors d'mesopot\u00e0mia). les primeres cultures agr\u00edcoles sorgiren al sud-est d'anat\u00f2lia cap al 8000 ac, probablement abans del 7000 ac. s'hi detecta la sembra, plantaci\u00f3 i emmagatzematge de cereals, i se sap que s'hi van domesticar alguns animals, el primer dels quals fou el gos.\nes van construir poblats de barraques circulars, semisubterr\u00e0nies, d'una sola cambra, amb les parets i el terra coberts de fang. d'abans del 7000 ac, ja es coneixen les restes d'almenys una gran ciutat, jeric\u00f3, amb una superf\u00edcie d'unes 4 hect\u00e0rees, amb muralla de pedra i un fossat excavat d'uns 8 metres d'ample per 3 metres de fons i amb, almenys, una gran torre circular de 9 metres d'al\u00e7\u00e0ria, que servia de torre de vigil\u00e0ncia, amb una escala per accedir al sostre i a la part alta de la muralla.\naquesta primera cultura neol\u00edtica (neol\u00edtic precer\u00e0mic) va durar des d'aproximadament el 7500 ac fins al 6500 ac i fou substitu\u00efda per una altra cultura vinguda del nord, des d'anat\u00f2lia, que tamb\u00e9 va durar uns mil anys, del 6500 ac al 5500 ac. la cultura neol\u00edtica que la va succeir tamb\u00e9 procedia del nord i va subsistir uns altres mil anys m\u00e9s, del 5500 ac al 4500 ac.\naquestes cultures es varen estendre per tot el planeta, i se n'acceler\u00e0 la difusi\u00f3 a partir del 5000 ac, quan es pot establir l'inici del per\u00edode neol\u00edtic al continent europeu. aquesta difusi\u00f3 va seguir vies naturals, com \u00e9s ara els mars i les valls de grans rius, i molts grups, en trobar-se amb climes i terres diferents, es van veure obligats a conrear i a domesticar altres esp\u00e8cies de plantes i d'animals. hi ha controv\u00e8rsia sobre si la difusi\u00f3 cultural va anar acompanyada per processos d'emigraci\u00f3 dels grangers mesopot\u00e0mics cap a europa i \u00e0sia o simplement el contacte entre pobles va permetre a aquests darrers aprendre les t\u00e8cniques m\u00e9s avan\u00e7ades.la cer\u00e0mica cardial, decorada amb impressions de petxines, permet seguir-ne les l\u00ednies de difusi\u00f3 per les costes nord i sud de la mediterr\u00e0nia fins a l'espai dels actuals pa\u00efsos catalans. per altra banda, a trav\u00e9s de les valls del danubi i del rin, l'agricultura i la ramaderia van arribar al nord i a l'oest del continent europeu.\n\n\n=== altres zones amb activitat neol\u00edtica ===\nla zona descrita a l'apartat anterior \u00e9s la que va afectar occident. tanmateix, a part d'aquesta zona de l'orient mitj\u00e0, est\u00e0 documentada activitat neol\u00edtica a la zona de huang-ho (la xina), a birm\u00e0nia, a la vall de l'indus (el pakistan) i a abiss\u00ednia.\nal continent americ\u00e0, els primers intents de domesticaci\u00f3 d'animals i de conreus es feren en l'actual estat del per\u00fa i al sud de m\u00e8xic.\n\n\n== la nova economia productora ==\nun gran pas es produeix quan els humans comencen a no dependre nom\u00e9s de la ca\u00e7a per sobreviure. s'esdev\u00e9, doncs, una aut\u00e8ntica revoluci\u00f3: l'activitat econ\u00f2mica comen\u00e7a a girar al voltant de l'agricultura i la ramaderia. el descobriment de l'agricultura comen\u00e7\u00e0 amb la recol\u00b7lecci\u00f3 intensiva de fruita i vegetals i l'especialitzaci\u00f3 en la cacera.\nl'impuls definitiu vingu\u00e9 del canvi clim\u00e0tic que es produ\u00ed al mesol\u00edtic, que caus\u00e0 la retirada del gla\u00e7 cap al nord d'europa, desertitz\u00e0 les zones subtropicals, i provoc\u00e0 importants migracions i tamb\u00e9 extincions d'animals. la manca d'aliments oblig\u00e0 els ca\u00e7adors-recol\u00b7lectors a desenvolupar la producci\u00f3 d'aliments.\nla nova activitat econ\u00f2mica comportar\u00e0 canvis, tal com foren l'aparici\u00f3 de nous estris per treballar la terra, els primers poblats, o la pres\u00e8ncia d'uns artesans cada cop m\u00e9s experts.\n\n\n=== agricultura ===\nels humans del neol\u00edtic, tot observant la natura, conegueren el cicle del creixement de les plantes. aprengueren que si plantaven una llavor, gr\u00e0cies a l'aigua de la pluja, aquesta germinaria i donaria fruit. es convertiren en camperols que conreaven cereals (blat, ordi i s\u00e8gol) i llegums (llenties, cigrons i p\u00e8sols).\na m\u00e9s a m\u00e9s, coneixien b\u00e9 les plantes i sabien quins bolets tallen les hemorr\u00e0gies o les plantes que curen el mal de panxa.\nper tal de llaurar la terra, sorgiren nous estris m\u00e9s afinats i m\u00e9s llargs, alhora que apareixen els primers molins manuals per a moldre els grans que es cultiven. en segon lloc, la productivitat aviat fou m\u00e9s alta del que calia per a sobreviure i, a poc a poc, nasqu\u00e9 la idea de riquesa vinculada a la productivitat de les terres: apareix l'excedent de producci\u00f3, que permetr\u00e0 pagar activitats no vinculades a la terra o a la ramaderia. tamb\u00e9 apareix la divisi\u00f3 del treball. ras i curt, l'excedent far\u00e0 sorgir primer una divisi\u00f3 del treball i, gaireb\u00e9 immediatament, una minoria que exercir\u00e0 un domini sobre la resta mitjan\u00e7ant elements coercitius -els funcionaris i l'ex\u00e8rcit- i ideol\u00f2gics.el neol\u00edtic comportar\u00e0 una nova economia productora en qu\u00e8 el nombre de components d'una comunitat no depenia tan sols de les circumst\u00e0ncies clim\u00e0tiques o dels recursos vegetals i animals, sin\u00f3 de la seva capacitat d'augmentar el fruit de les terres conreades i dels ramats, alhora que l'economia de la comunitat \u00e9s autosuficient.\n\nla producci\u00f3 d'aliments, fins i tot en la forma m\u00e9s simple, proporciona una oportunitat i un motiu per a l'acumulaci\u00f3 d'un sobrant. una planta cultivada no s'ha de consumir en el moment mateix de la collita. cal conservar-ne i estalviar-ne el gra perqu\u00e8 duri fins a la propera collita, \u00e9s a dir, un any sencer. i cal apartar un percentatge de cada collita per a la sembra.\nd'altra banda, el bestiar que s'ha hagut de mantenir laboriosament durant la temporada de secada no ha de ser sacrificat i devorat de manera indiscriminada. almenys, les vaques i les ovelles joves s'han de posar a part i s'han de criar per subministrar llet i per augmentar el ramat.\nen segon lloc, l'economia \u00e9s absolutament autosuficient. la simple comunitat productora d'aliments no dep\u00e8n, per a cap de les seves necessitats vitals, de la barata o de l'intercanvi amb un altre grup. produeix i recull tot l'aliment que necessita. t\u00e9 a la seva disposici\u00f3, en el ve\u00efnatge immediat, les mat\u00e8ries primeres que li calen per al seu simple equip. els membres o fam\u00edlies que la integren fabriquen les eines, els estris i les armes que els calen.\n\n\n=== ramaders ===\nels humans volgueren menjar animals en per\u00edodes de poca ca\u00e7a. \u00e9s per aix\u00f2 que aprengueren a tenir animals vigilats i tancats. un dels primers de ser domesticat fou el gos. despr\u00e9s vingueren les cabres, les ovelles i les vaques. m\u00e9s tard, els porcs. aix\u00ed, menjaven la carn de les peces d'estable i la de les peces que ca\u00e7aven (cabra, toro, porc senglar, conill i c\u00e9rvol). en aquest per\u00edode, tamb\u00e9 es produeix la completa domesticaci\u00f3 d'altres animals com el cavall o el ren.\nde l'establiment de la ramaderia, i d'una economia de base ramadera, sorgeix la transhum\u00e0ncia, que posa en contacte els pobles i facilita la comunicaci\u00f3 entre cultures diferents.\n\n\n== formes de vida als poblats neol\u00edtics ==\n\n\n=== els primers poblats ===\ncom s\u00f3n sedentaris, el campament \u00e9s permanent, amb cabanes. els homes i les dones constru\u00efen poblats amb all\u00f2 que tenien al seu abast: murs de tova (barreja de fang i de palla assecada al sol) i coberts amb sostres de fusta. hi vivien juntes unes quantes fam\u00edlies.\nel poblat es constru\u00efa en elevacions del terreny al costat d'un riu o proper a una font d'aigua i, de vegades, estaven protegits de la rapinya de grups ve\u00efns o b\u00e9 dels animals salvatges mitjan\u00e7ant estacades, fossats o murs. a m\u00e9s a m\u00e9s, implicava petites tales de boscos per a poder desenvolupar un treball agr\u00edcola.\nla planta inicial era circular i d'una sola depend\u00e8ncia, encara que, posteriorment, es va enriquir amb patis i habitacions equipades amb forns, llars, i estris per a les feines dom\u00e8stiques.\n\n\n=== artesans experts ===\nla substituci\u00f3 dels \u00fatils de pedra tallada pels de pedra polida no \u00e9s la novetat m\u00e9s important, si b\u00e9 \u00e9s la que dona nom al per\u00edode. la diversificaci\u00f3 de tasques que calia realitzar (tales d'arbres, sembra de llavors, sega de cereals, molta del gra...) explica que els primers agricultors haguessin de crear nous estris espec\u00edfics per a cada funci\u00f3. la majoria d'estris eren de s\u00edlex amb un m\u00e0nec de fusta, altres eren d'os i banya d'animal. feien cer\u00e0mica per emmagatzemar aliments, tela per a la roba amb llana i lli, instruments de m\u00fasica...\nels primers poblats no tenien cer\u00e0mica i els objectes destinats a contenir l\u00edquids eren carabasses, recipients de cuir, bols de pedra o de fusta i cistells de v\u00edmet o cordes entrella\u00e7ades. per\u00f2, a partir del sis\u00e8 mil\u00b7lenni ac, es difon l'\u00fas de les peces de terrissa.\nsorgida la cer\u00e0mica, l'\u00e9sser hum\u00e0 intenta decorar-la. sembla que les primeres decoracions eren cordes que devien ser de refor\u00e7, per\u00f2 despr\u00e9s s'hi van introduir altres variants: l'acanaladora, el cord\u00f3 (l\u00ednia en relleu a manera de corda, lleugerament sota la vora) i les anses de diversos tipus. la cer\u00e0mica de l'\u00e8poca inicial (cap al 4000 ac) \u00e9s l'anomenada cardial, amb incisions de diversa mena fetes amb els dits o amb punxons o esp\u00e0tules d'os o pedra polida, a l'argila tova per\u00f2 ja modelada (sense torn), abans de la cocci\u00f3. reben el nom de cardial per estar produ\u00efdes la majoria de les incisions amb un tipus de petxina anomenada cardium edule o altres esp\u00e8cies del mateix g\u00e8nere cardium, del qual deriva el nom \"cardial\". les incisions -sovint combinades- buscaven efectes sim\u00e8trics.\nper treballar de forma m\u00e9s eficient, inventaren el mol\u00ed per esmicolar els cereals conreats i fer-ne farina i el torn per accelerar i perfeccionar el proc\u00e9s de fabricar cer\u00e0mica.\nel descobriment del teixit est\u00e0 relacionat amb la fabricaci\u00f3 anterior de xarxes, entrecreuats d'herbes, cordes i el cosit de pells. la seva aparici\u00f3 no es coneix amb precisi\u00f3 per les dificultats de conservaci\u00f3 d'aquests materials. el filat es realitzava ja amb fusos, que facilitaven la tor\u00e7ada del fil, i, despr\u00e9s d'uns primers teixits a m\u00e0, es va inventar el teler.\n\ntamb\u00e9 es produeix el desenvolupament de noves habilitats: realitzen destrals de pedra polida, dents de fal\u00e7, punxons d'os i cistelleria, alhora que sabien fer foc amb facilitat, emprant pedres de s\u00edlex i pols de metall.\n\n\n=== creences ===\ndurant el neol\u00edtic, el culte als difunts i els enterraments es van fer m\u00e9s sofisticats. s'han trobat figuretes de fang que fan pensar que en el neol\u00edtic tenien divinitats, d\u00e9us de la fertilitat i forces de la natura, que eren invocades perqu\u00e8 els protegissin.\nals actuals pa\u00efsos catalans, la cultura dels sepulcres de fossa \u00e9s pr\u00f2pia de la mitjania del quart mil\u00b7lenni a mitjan tercer. aquests sepulcres individuals amb objectes personals i elements religiosos s'han trobat prop dels cursos del riu, en \u00e0rees adequades per al conreu: costa del maresme, a les valls del ter, en el curs del llobregat i els seus afluents, a la vall del francol\u00ed com \u00e9s el cas de vimbod\u00ed i poblet.\naquests enterraments ens fan pensar que creien en la vida del m\u00e9s enll\u00e0. la disposici\u00f3 dels esquelets demostren que el cad\u00e0ver es posava amb les cames aixecades, gaireb\u00e9 en posici\u00f3 fetal, en contacte directe amb la terra o b\u00e9 protegit amb lloses. al seu costat, sol apar\u00e8ixer un aixovar funerari format per ornaments, eines de treball, armes, peces de cer\u00e0mica, etc.\n\n\n=== pr\u00e0ctiques art\u00edstiques ===\n\u00e9s en les activitats art\u00edstiques on m\u00e9s es nota la ruptura amb el paleol\u00edtic. les grans manifestacions realistes de l'art rupestre donen pas a escasses pintures esquem\u00e0tiques, molt m\u00e9s pobres en dibuix i en color, si b\u00e9 l'art va ampliar-ne el camp d'acci\u00f3 a la decoraci\u00f3 d'objectes de cer\u00e0mica.\nles pintures rupestres m\u00e9s tardanes, corresponents als per\u00edodes cer\u00e0mics, es distingeixen pel moviment de les figures i per una tend\u00e8ncia cap a l'abstracci\u00f3, fins al punt de convertir la figura humana en un teixit de ratlles i angles.entre el 6000 i el 4000 ac, en l'arc mediterrani de la pen\u00ednsula ib\u00e8rica, es va desenvolupar un tipus d'art prehist\u00f2ric caracter\u00edstic. \u00e9s el que, a falta de nom, es coneix com a art llevant\u00ed. territorialment, aquest art \u00e9s present a osca i terol (arag\u00f3); lleida i tarragona (catalunya); a tot el pa\u00eds valenci\u00e0; m\u00farcia; albacete i conca (castella); jaen i almeria (andalusia). a catalunya, aquest art s'inicia en el v mil\u00b7lenni ac i perdura fins al final de l'edat dels metalls.\n\n\n== el neol\u00edtic als pa\u00efsos catalans ==\n\n\n=== neol\u00edtic a catalunya ===\na vallirana es van trobar les restes de sis individus, els seus objectes i animals, que van servir per establir que els primers ramaders i agricultors del neol\u00edtic van arribar a la pen\u00ednsula des del pr\u00f2xim orient seguint el mediterrani fa 7.400 anys. de mitjan cinqu\u00e8 mil\u00b7lenni a la meitat del quart, podem constatar que la forma de vida, a catalunya, ja \u00e9s plenament neol\u00edtica. per exemple, s'ha trobat cer\u00e0mica a collbat\u00f3 (montserrat), en les excavacions fetes per joan colominas i roca. les peces estan decorades amb incisions fetes per la vora dentada d'una petxina (cer\u00e0mica cardial). per altres restes arqueol\u00f2giques, sabem que l'agricultura de sec\u00e0 era cereal\u00edstica i basada en l'aprofitament de pasturatges per a bestiar.al parc de la draga, a banyoles, hi ha l'\u00fanic jaciment neol\u00edtic lacustre de la pen\u00ednsula ib\u00e8rica. a la draga, de 4000 anys ac, hi havia platges que avui cobreix l'aigua. un fet que ha perm\u00e8s la bona conservaci\u00f3 de materials com la fusta, les cordes, els cistells i els vegetals. hi ha objectes recuperats que s\u00f3n \u00fanics: arcs i javelines, pals cavadors i fal\u00e7s, tiges de fletxa, m\u00e0necs d'aixes, cistells de jonc, etc. l'any 1990 es va fer el primer sondeig. de llavors en\u00e7\u00e0, les excavacions successives han revolucionat el coneixement sobre les primeres societats neol\u00edtiques de la mediterr\u00e0nia occidental. des de l'abril de 2004, el parc \u00e9s visitable mentre les excavacions hi continuen.a la cova de la font major, a l'espluga de francol\u00ed, s'hi han trobat restes de pres\u00e8ncia humana des del paleol\u00edtic inferior, quan va ser habitada de manera temporal per comunitats de ca\u00e7adors recol\u00b7lectors, fins al neol\u00edtic, moment en qu\u00e8 els assentaments al vest\u00edbul es feren permanents.\nen el neol\u00edtic mitj\u00e0 ple, al territori de catalunya, es configura un grup cultural conegut amb el nom dels sepulcres de fossa. d'aquest per\u00edode, es coneix un gran nombre de jaciments funeraris, entre d'altres la b\u00f2bila madurell (sant quirze del vall\u00e8s), can gamb\u00fas 1 (sabadell), cam\u00ed de can grau (la roca del vall\u00e8s), necr\u00f2polis del pla del riu de les marcetes (manresa) i el dolmen de tires llargues (sant climent sescebes). pel que fa als jaciments d'h\u00e0bitat d'aquest per\u00edode, un dels de m\u00e9s entitat \u00e9s el de ca n'isaac (palau-saverdera), amb construccions de cabanes en pedra. d'aquest mateix per\u00edode, coneixem les mines prehist\u00f2riques de gav\u00e0, un dels complexos miners neol\u00edtics m\u00e9s importants d'europa, dedicat a l'obtenci\u00f3 de la variscita.\n\n\n=== neol\u00edtic a les illes balears ===\nuna modesta navegaci\u00f3 d'altura permet\u00e9 arribar a les illes balears vers el 4000 ac, que trobem testimoniats a la serra de tramuntana de mallorca.\n\n\n== cronologia relativa ==\n\n\n== refer\u00e8ncies ==\n\n\n== vegeu tamb\u00e9 ==\ntalla l\u00edtica.\nneol\u00edtic al pla de barcelona.\njaciment arqueol\u00f2gic de ca l'estrada.\nneol\u00edtic a \u00e0frica.\n\n\n== bibliografia ==\nbellwood, peter (2004): first farmers: the origins of agricultural societies. blackwell publishers. isbn 0-631-20566-7. (angl\u00e8s)\nesteve verdaguer lloveras (1991): el neol\u00edtic: de l'home ca\u00e7ador a l'agricultor. editorial gra\u00f3. isbn 978-84-87470-15-8. (catal\u00e0)\n\n\n== enlla\u00e7os externs ==\nel neol\u00edtic (hominid\u00e9s.com) arxivat 2007-10-16 a wayback machine..(franc\u00e8s)"