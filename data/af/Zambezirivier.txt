"die zambezirivier is die vierde grootste rivier in afrika en vorm die natuurlike grens tussen zambi\u00eb en zimbabwe. eersgenoemde het sy naam van die rivier afgelei met onafhanklikwording op 24 oktober 1964. die zambezirivier is ook die langste oosvloeiende rivier in afrika en die grootste wat in die indiese oseaan van afrika af invloei. die area van sy kom is 1 390 000 km\u00b2, effens minder as die helfte van die nylrivier s\u2019n. die 2 574 kilometer lange rivier ontspring in zambi\u00eb en vloei deur die ooste van angola, teen die noordoostelike grens van namibi\u00eb en die noordelike grens van botswana, dan teen die grens tussen zambi\u00eb en zimbabwe na mosambiek, waar dit die land kruis en in die indiese oseaan invloei.\ndie bekendste kenmerk van die zambezirivier is die victoria-waterval. ander kenmerke sluit in die chavuma-waterval by die grens tussen zambi\u00eb en angola, en die ngonye-waterval in westelike zambi\u00eb.\ndaar is twee hoofbronne van hidroelektriese krag in die rivier, naamlik die karibadam, wat aan zambi\u00eb en zimbabwe krag voorsien, en die cahora bassa-dam in mosambiek, wat krag aan mosambiek en suid-afrika lewer. daar is nog twee kleiner kragstasies teen die zambezirivier in zambi\u00eb, een by die victoria-waterval en die ander naby kalene-heuwel in die ikelenge-distrik.\n\n\n== die river se gang ==\ndie rivier ontspring in \u2019n swart moerasagtige vlei in digte, golwende woude 50 kilometer noord van mwinilunga en 20 kilometer suid van ikelenge in die noordwestelike provinsie van zambi\u00eb, sowat 1 524 meter bo seespie\u00ebl. die area rondom die bron is \u2019n nasionale monument, woudreservaat en belangrike vo\u00eblgebied.\n\n\n=== bo-zambezi ===\ndie rivier vloei na suidweswaarts in angola in vir sowat 240 kilometer en sluit dan by redelik groot sytakke soos die luena en die chifumage aan, wat van die hooglande na die noordweste vloei. dit draai suid en ontwikkel \u2019n vloedarea met groot wydteverskille tussen die dro\u00eb en re\u00ebnseisoene. dit bereik digte immergroen woude, hoewel grasvelde ook aan die westelike kant voorkom. waar dit weer by zambi\u00eb in gaan, is dit byna 400 meter wyd gedurende die re\u00ebnseisoen en vloei dit vinnig, met stroomversnellings wat in die chavuma-waterval eindig, waar die rivier deur \u2019n klipperige skeur vloei. die rivier sak sowat 400 meter in hoogte vanaf sy bron teen 1 500 meter, tot die chavuma-waterval teen 1 100 meter, oor \u2019n afstand van sowat 400 kilometer. van hier tot by die victoria-waterval is die vlak baie soortgelyk. dit sak slegs nog 180 meter oor \u2019n afstand van sowat 800 kilometer.\ndie eerste van die groot sytakke wat die zambezi binnevloei is die kabomporivier in die noordwestelike provinsie van zambi\u00eb. \u2019n groot voordeel van die kabomporivier is besproeiing. die savanna waardeur die rivier gevloei het verander in \u2019n wye vloedgebied. \u2019n entjie verder suid is die samevloeiing met die lungwebungurivier. dit is die begin van die barotse-vloedgebied, die bekendste kenmerk van die bo-zambezi, maar vloede kom nie so dikwels in hierdie noordelike deel voor nie en daar is eilande in die middel.\ndertig kilometer onder die samevloeiing met die lungwebungu plat die land af en die tipiese barotse-vloedgebiedlandskap verskyn, met \u2019n vloedwydte van 25 kilometer in die re\u00ebnseisoen. vir meer as 200 km stroomaf domineer die jaarlikse vloedsiklus die natuurlike omgewing, sowel as menslike lewe en kultuur.\ntagtig kilometer verder stroomaf sluit die luanginga, wat saam met sy sytakke \u2019n groot area na die weste dreineer, by die zambezi aan. \u2019n paar kilometer verder boontoe na die ooste loop die luampa/luena-stelsel in die re\u00ebnseisoen in die stroom oor.\n\u2019n kort afstand stroomaf van die samevloeiing met die luanginga is die dorp lealui, waar die lozi-mense woon. na lealui draai die rivier suid-suid-oos, waar talle klein strome van die ooste daarby aansluit, maar sonder enige noemenswaardige samevloeiings vanuit die weste vir 240 kilometer. dan vloei dit op die ngonye-waterval uit, waarna dit aan namibi\u00eb se kaprivistrook raak.\nonder die samevloeiing van die cuandorivier en die zambezi draai die rivier byna reguit oos. hier is die rivier wyd en vlak en vloei dit stadig, maar soos dit ooswaarts vloei na die grens van die groot sentrale plato van afrika, bereik dit \u2019n diep kloof waarin die victoria-waterval stort.\n\n\n=== middel-zambezi ===\ndie victoria-waterval word as die grens tussen die bo- en middel-zambezi beskou. onder die val vloei die rivier verder oos vir sowat 200 kilometer, waar dit deur loodreg mure van basalt 20 tot 60 meter uitmekaar in heuwels wat 200 tot 250 meter hoog strek. die rivier vloei vinnig deur die batoka-skeurvallei, waar dit voortdurend deur riwwe onderbreek word. verby die skeurvallei is daar \u2019n klomp agtereenvolgende stroomversnellings wat 240 kilometer onder die victoria-waterval eindig. oor hierdie afstand val die rivier met 250 meter.\nop hierdie punt vloei die rivier in die karibameer in, wat in 1959 gebou is nadat die karibadam voltooi is. die meer is een van die grootste mensgemaakte mere ter w\u00eareld en die hidroelektriese kragopwekkingsfasiliteite by die dam voorsien krag aan groot dele van zambi\u00eb en zimbabwe.\ndie luangwa en die kafue is die twee grootste sytakke links van die zambezi. die kafue sluit by die hoofrivier aan in \u2019n stil, diep stroom van omtrent 180 meter wyd. vanaf hierdie punt vloei die zambezirivier reguit oos. by die aansluiting met die luangwa gaan dit mosambiek binne.\ndie middel-zambezi einding waar die rivier by die cahora bassa-meer invloei. die meer is in 1974 gebou, toe die cahora bassa-dam gebou is.\n\n\n=== laer-zambezi ===\ndie laer-zambezi se 650 kilometer van cahora bassa na die indiese oseaan is navigeerbaar, hoewel die rivier in die dro\u00eb seisoen op talle plekke oor die groot vallei waardeur dit vloei, vlak is. slegs op een plek,  die lupata-skeurvallei 320 kilometer vanaf die monding, is die rivier tussen heuwels vasgekeer. hier is dit skaars 200 meter breed. op ander plekke wissel dit tussen 5 tot 8 kilometer in breedte en vloei dit rustig in talle strome. die rivierbed is sanderig en die oewers is laag met baie riete. op sommige plekke vloei die strome egter in die re\u00ebnseisoen ineen om een bre\u00eb, vinnig vloeiende rivier te vorm.\nsowat 160 kilometer vanaf die see ontvang die zambezi die dreinering van die malawimeer deur die shirerivier. soos die rivier die indiese oseaan nader, verdeel dit in \u2019n delta. elk van die vier prim\u00eare verdeelkanale, kongone, luabo en timbwe, word deur \u2019n sandbank versper. \u2019n meer noordelike tak, wat die chinde-mond genoem word, het \u2019n minimumdiepte (by laagwater) van twee meter by die ingang en vier meter dieper in, en is die tak wat vir navigasie gebruik word. honderd kilometer verder noord is \u2019n rivier genaamd die quelimane, genoem na die dorpie by die monding. hierdie stroom, wat besig is om toe te slik, ontvang die oorloop van die zambezi in die re\u00ebnseisoen.\n\n\n== delta ==\ndie zambezirivier se delta is vandag omtrent helfte die breedte wat dit was voor die konstruksie van die kariba- en cahora bassa-damme, wat die seisoenale variasies in die vloei van die rivier beheer.\nvoordat die damme gebou is het die seisoenale vloede van die zambezi \u2019n heel ander impak op die ekostelsel van die delta gehad, aangesien dit nutri\u00ebnt-ryk vars water na die kusvleilande van die indiese oseaan gebring het. die laer-zambezi het \u2019n klein vloed vroeg in die dro\u00eb seisoen ervaar, aangesien re\u00ebn in die gwembe-opvangsgebied en noordoostelike zimbabwe deurgevloei het terwyl re\u00ebn in die bo-zambezi, kafue, malawimeerkomme en luangwa tot \u2019n mindere mate deur moerasse en vloedgebiede gekeer is. die afvoer van hierdie stelsels het tot \u2019n veel groter vloed in maart of april bygedra, met \u2019n gemiddelde maandelikse maksimum vir april van 6 700 kubieke meter per sekonde in die delta. die rekordvloed was meer as drie keer soveel, 22 500 kubieke meter per sekonde in 1958. in teenstelling was die afvoer aan die einde van die dro\u00eb seisoen net gemiddeld 500 kubieke meter per sekonde.\nin die 1960\u2019s en 1970\u2019s het die bou van die damme die patroon heeltemal verander. stroomaf was die gemiddelde maandelikse minimum-maksimum 500 kubieke meter tot 6 000 kubieke meter per sekonde; nou is dit 1 000 kubieke meter tot 3 900 kubieke meter per sekonde. veral mediumvlak vloede, die soort waarby die ekologie van die laer-zambezi aangepas het, gebeur minder gereeld en duur korter. soos met die itezhi-tezhi-dam se nadelige uitwerkings op die kafue-vlakte het dit die volgende gevolge gehad:\n\nvisse, vo\u00ebls en ander wildlewe se eet- en telingspatrone is versteur\ndaar was minder grasvelde n\u00e1 vloede vir wild en kuddes om te wei\ntradisionele boerdery- en visvangspatrone is versteur\n\n\n=== ekologie van die delta ===\ndie zambezidelta het uitgestrekte seisoenale en permanent gevloede grasvelde, savannas en moeraswoude. hoewel die damme die jaarlikse vloede van die laer-zambezi beperk en veroorsaak het dat die area van vloedgebied drasties verminder het, het dit nie vloede heeltemal gekeer nie. wanneer swaar re\u00ebn by die laer-zambezi met goeie afloop ho\u00ebr op saamval, kom massiewe vloede steeds voor en die vleilande is steeds \u2019n belangrike habitat. maar die krimpende vleilande het tog skade aan die wildlewe berokken, saam met onbeheersde jag op diere soos buffels en waterbokke gedurende mosambiek se burgeroorlog. vandag die konflik tot \u2019n einde gekom het, is die kans goed dat die vloedgebiede se dierebevolking sal aangroei. die enigste bewaarde area van vloedgebiede is die marromeu wildsreservaat naby die stad beira.\nhoewel daar \u2019n afname in die getalle groot soogdiere was, woon daar steeds \u2019n paar spesies, soos rietbokke en migrerende elande. karnivore wat hier te vinde is sluit in leeus, luiperds, jagluiperds, hi\u00ebnas en gestreepte jakkalse. die vloedgebiede is \u2019n toevlugsoord vir migrerende watervo\u00ebls en daar kom ook 'n groot verskeidenheid visse voor, onder andere tiervis, kurpers en skreeubabers. die volgende spesies is na die rivier genoem: zambezi elektriese-baber, zambezikurper, zambezi-suierbekkie, zambezihaai, bo-zambezi-geelvis, zambezi-papegaaivis en bo-zambezi-skreeubaber. reptiele soos krokodille en slange woon ook hier, saam met \u2019n aantal inheemse skoenlappers.  die rivier en omliggende gebied bied ook \u2019n tuiste aan seekoeie, sebras, kameelperde, olifante en die afrika-visarend.\n\n\n== geskiedenis en etimologie ==\ndie eerste europe\u00ebr wat die zambezirivier besoek het was vasco da gama, in januarie 1498. hy het anker gegooi by wat hy rio dos bons sinais (\u201crivier van goeie omens\u201d) genoem het, nou die quelimane of qua-qua, \u2019n klein rivier aan die noordelike end van die delta, wat in daardie stadium deur navigeerbare kanale aan die zambezirivier gekoppel was. op \u2019n paar van die oudste kaarte word die hele rivier met daardie naam aangedui. maar reeds teen die vroe\u00eb 1500\u2019s het die rivier \u2019n nuwe naam gekry, die cuamarivier (soms \u201cquama\u201d of \u201czuama\u201d). cuama was die plaaslike naam vir \u2019n buitepos wat op een van die suidelikste eilande van die delta (naby die luabo-kanaal) gele\u00eb is. die meeste ou kaarte dui die delta aan as die \u201criviere van cuama\u201d en die zambezirivier as die \u201ccuamarivier\u201d.\ndie portugese kroniekskrywer jo\u00e3o de barros noem dieselfde cuamarivier in 1552 egter die zembere, na die binnelandse mensegroep van monomatapa. die portugese dominicaanse geestelike jo\u00e3o dos santos, wat monomatapa in 1597 besoek het, doen verslag van die zambeze (bantoetale wissel dikwels tussen z en r) en het navraag gedoen oor die oorsprong van die naam. hy is ges\u00ea dat dit na \u2019n mensegroep genoem is.\n\"the river cuama is by them called zambeze; the head whereof is so farre within land that none of them know it, but by tradition of their progenitors say it comes from a lake in the midst of the continent which yeelds also other great rivers, divers ways visiting the sea. they call it zambeze, of a nation of cafres dwelling neere that lake which are so called.\" \u2014j. santos ethiopia oriental, 1609\ndaar word dus aanvaar dat die naam \u201czambezi\u201d afkomstig is van \u2019n groep mense wat by \u2019n groot meer na die noorde woon. die mees waarskynlike kandidate is die \u201cm\u2019biza\u201d, of bisa, \u2019n bantoegroep wat in die huidige sentraal-oos-zambi\u00eb woon, tussen die zambezirivier en die bangweulumeer. die bisa het \u2019n reputasie as groot materiaalhandelaars.\ndie bisa-oorsprong vir die rivier se naam is egter nie sonder dispuut aanvaar nie. in 1845 het w.d. cooley die portugese handelaar manuel caetano pereira wat in 1796 deur die area gereis het, se notas bestudeer. hy het tot die gevolgtrekking gekom dat die term \u201czambezi\u201d nie van die bisa-mense afkomstig is nie, maar eerder van die bantoeterm \u201cmbege/mbeze\u201d (\u201cvis\u201d) en dat dit daarom bloot \u201crivier van visse\u201d beteken. david livingstone, wie die bo-zambezi in 1853 bereik het, verwys daarna as \u201czambesi\u201d, maar maak ook melding van die plaaslike naam \u201cleeambye\u201d wat deur die lozi-groep gebruik word, met die betekenis \u201cgroot rivier\u201d. livingstone gebruik ook ander name vir die zambezi \u2013 luambeji, luambesi, ambezi, ojimbesi en zambesi \u2013 alles benamings wat deur verskillende groepe mense wat langs die rivier woon gegee is.\n\n\n== verkenning van die rivier ==\ndie zambezi-gebied was onder middeleeuse geograwe bekend as die ryk monomotapa en die loop van die rivier, asook die posisies van die mere ngami en nyasa, is redelik akkuraat op vroe\u00eb kaarte aangeteken.\ndie eerste europe\u00ebr wat die binnelandse deel van die zambezirivier besoek het was die portugees ant\u00f3nio fernandes in 1511 en weer in 1513, met die doel om verslag te doen oor die handelstoestande en aktiwiteite in die binneland van sentraal-afrika. die finale verslag van hierdie verkenningstogte het die belangrikheid van die hawes van die bo-zambezi vir die plaaslike handelstelsel beklemtoon, veral die oos-afrikaanse goudhandel.\ndie eerste opgetekende verkenning van die bo-zambezi was deur david livingstone gemaak in sy besoek aan betsjoeanaland tussen 1851 en 1853. twee of drie jaar later het hy die zambezi se monding bereik en sy reis ook die victoria-waterval \"ontdek\" . gedurende 1858 tot 1860 het livingstone en john kirk weer tot by die waterval gereis en die roete van die sytak die shire gevolg tot by die malawimeer.\nvir die daaropvolgende 35 jaar het baie min verkenning van die rivier plaasgevind. die portugese ontdekker serpa pinto het \u2019n paar van die westelike sytakke bestudeer en in 1878 afmetings van die victoria-waterval geneem. in 1884 het die skots-gebore sendeling frederick stanley arnot oor die hooglande tussen die zambezi en die kongorivier gereis en die bron van die zambezi ge\u00efdentifiseer. hy het besluit dat die nabygele\u00eb kalene-heuwel \u2019n goeie ligging vir \u2019n sendingstasie is. twee ekspedisies wat in 1895 en 1898 deur majoor a. st. hill gibbons gelei is, het die verkenning van die bokom en sentrale gang van die rivier wat livingstone begin het, voortgesit.\n\n\n== ekonomie ==\ndie bevolking van die zambeziriviervallei word geskat op 32 miljoen. sowat 80% van die bevolking is van landbou afhanklik. gemeenskappe aan die rivier vang baie vis en talle mense reis van ver om vis te vang. sommige zambiese dorpe op die paaie wat na die rivier lei eis nieamptelike \u201cvisvangbelasting\u201d van mense wat zambezi-visse na ander dele van die land vervoer. buiten visvang vir voedsel, is visvang as sport ook \u2019n belangrike aktiwiteit by sommige dele van die rivier. tussen mongu en livingstone is daar talle safari-oorde wat op toeriste gemik is.\ndie riviervallei is ryk aan mineraalneerslae en fossielbrandstof, en steenkoolmynbedrywighede is belangrik op sekere plekke. die damme in die rivier bied ook werk vir talle mense in die omgewing, vir die instandhouding van die hidro\u00eblektriese kragstasies en die damme self. talle dele van die rivier is ook baie gewilde toeristebestemmings. die victoria-waterval ontvang meer as 100 000 besoekers jaarliks, met 141 929 besoekers in 2015.\n\n\n== fotogalery ==\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== sien ook ==\n2007 mosambiekse oorstroming\nkruisings oor die zambezirivier\nlys van riviere in afrika\n\n\n== bronne ==\nakers, mary (red.), encyclopaedia rhodesia, the college press pvt. ltd., salisbury, 1973.\n\"zm002 source of the zambezi\". birdlife.org. birdlife international. retrieved 1 august2015.\nknifton, dulcie (july 2004). revise as level geography for edexcel specification b. heinemann. isbn 9780435101541.\nrichard beilfuss & david dos santos: patterns of hydrological change in the zambezi delta, mozambique. archived 2 january 2008 at the wayback machine working paper no 2 program for the sustainable management of cahora bassa dam and the lower zambezi valley (2001)\ngoudie, a.s. (2005). \"the drainage of africa since the cretaceous\". geomorphology. 67: 437\u2013456.\nmoore, a.e. (1999). \"a reapprisal of epeirogenic flexure axes in southern africa\". south african journal of geology. 102 (4): 363\u2013376.\nbarros, da asia, dec. i, lib. x, vol. 2, p.374)\nfr. j. dos santos (1609), ethiopia oriental e varia historia de cousas notaveis do oriente, pt. iii. english translation is from samuel purchas's 1625 haklyutus posthumus, (1905) ed., glasgow, vol. 10: p.220-21\nthe connection between santos/monomatapa \"zambezi\" and the \"m'biza\" is suggested in cooley (1845).\n\"not\u00edcias dadas por manoel caetano pereira, comerciante, que se entranhou pelo interior da \u00e1frica\", as published in jos\u00e9 ac\u00farsio das neves (1830) considera\u00e7\u00f5es pol\u00edticas e comerciais sobre os descobrimentos e possess\u00f5es na \u00e1frica e na \u00e1sia. lisbon: imprensa regia. p.373\nw.d. cooley (1845) \"the geography of n'yassi, or the great lake of southern africa, investigated, with an account of the overland route from the quanza in angola to the zambezi in the government of mozambique\", journal of the royal geographical society, p.185-235.\ndavid livingstone (1857) missionary travels and researches in south africa (p.208)\ncana, frank (1911). \"zambezi\". in chisholm, hugh (ed.). encyclop\u00e6dia britannica. 28 (11th ed.). cambridge university press. pp. 951\u2013953.\nnewitt, malyn (2005). a history of portuguese overseas expansion, 1400\u20131668. routledge. p. 81. isbn 0-203-32404-8.\nhoward, dr. j. keir (2005). \"arnot, frederick stanley\". dictionary of african christian biography. archived from the original on 27 september 2007. retrieved 14 december2011.\npritchett, james anthony (2007). friends for life, friends for death: cohorts and consciousness among the lunda-ndembu. university of virginia press. pp. 29\u201331. isbn 0-8139-2624-6.\nfish, bruce; fish, becky durost (2001). angola, 1880 to the present: slavery, exploitation, and revolt. infobase publishing. p. 30. isbn 0-7910-6197-3.\nrepublic of zambia ministry of tourism and arts 2015 tourism statistical digest\ne. c. mills: \"overlanding cattle from barotse to angola\", the northern rhodesia journal, vol 1 no 2, pp 53\u201363 (1950). accessed 16 december 2017.\n\"mongu-kalabo road \u2013 zambia's engineering marvel\". zedcorner.com. 13 april 2016. retrieved 13 march 2018.\nkooper, lugeretzia (23 june 2017). \"zambezi fishermen warned against overfishing\". namibian.com.na. the namibian. retrieved 24 july 2017.\n\n\n== eksterne skakels ==\n(en)  toerisme-inligting oor zambezi op wikivoyage\n(en)  \"zambezi river\". encyclop\u00e6dia britannica. besoek op 28 julie 2020."