W [dubbel-ve] är den tjugotredje bokstaven i det moderna latinska alfabetet. Bokstaven räknades i den svenska versionen av detta alfabet fram till 2006 som en variant av V, enligt Svenska Akademien. Det innebar bland annat att V och W sorterades tillsammans vid alfabetisk ordning. Detta ändrades i 2006 års upplaga av Svenska Akademiens ordlista, SAOL, bland annat till följd av bokstavens mer utbredda användning i etablerade lånord som ”webben”, som stundom uttalas såsom på engelska; tyska lånord som stavas med W uttalas dock precis likadant som om de stavades med V. Det finns ett fåtal exempel på minimala ordpar där man i uttal och definition kan skilja på V och W, som tvist och twist.


== Historia ==
Bokstaven W är ursprungligen en ligatur (två sammanskrivna tecken) av två V:n. Den började först användas av anglosaxiska skribenter på 600-talet, för att beteckna halvvokalen [w], och upptogs senare i tyskan, där det på den tiden uttalades på samma sätt. U och V var fram till 1500-talet bara skilda stilar för att skriva samma bokstav, vilket är anledningen till att man på engelska kallar "W" för ”double u”.


== Betydelser ==


=== Versalt W ===
Länsbokstav för Dalarnas län.
Kemiskt tecken för grundämnet volfram. Se även periodiska systemet.
Förkortning för watt, enheten för effekt i Internationella måttenhetssystemet.
Symbol för den fysikaliska storheten mekaniskt arbete, energi.
Smeknamn, öknamn och kampanjnamn för USA:s före detta president George W. Bush. Uttalas då vanligen på amerikanskt sydstatsvis (det vill säga Texas) som ”dubya”, eftersom det är vad Bush själv gör.
En film om den amerikanske presidenten George W Bush av Oliver Stone, se W (film).
Den statistiska kategorin vinst i baseboll.


=== Gement w ===
Betecknar i det internationella fonetiska alfabetet en koartikulerad fon, en tonande labialiserad velar approximant.


== Datateknik ==
I datafiler och -program som använder Unicode lagras W samt förkomponerade bokstäver med W som bas och vissa andra varianter av W med följande kodpunkter:

I ASCII-baserade kodningar lagras W med värdet 0x57 (hexadecimalt) och w med värdet 0x77 (hexadecimalt).
I EBCDIC-baserade kodningar lagras W med värdet 0xE6 (hexadecimalt) och w med värdet 0xA6 (hexadecimalt).
Övriga varianter av W lagras med olika värden beroende på vilken kodning som används, om de alls kan representeras.


== Externa länkar ==
”Alfabetet blir längre – växer med W”. Dagens Nyheter. 21 april 2006. Arkiverad från originalet den 1 oktober 2007. https://web.archive.org/web/20071001091738/http://www.dn.se/DNet/jsp/polopoly.jsp?d=1058&a=538744&previousRenderType=3. Läst 10 januari 2011.