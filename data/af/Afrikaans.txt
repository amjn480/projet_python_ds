"afrikaans is tipologies beskou 'n indo-europese, wes-germaanse, nederfrankiese taal, wat aan die suidpunt van afrika onder invloed van verskeie ander tale en taalgroepe ontstaan het. afrikaans is op 8 mei 1925 as 'n amptelike taal van suid-afrika erken en is tans die derde jongste germaanse taal wat amptelike status geniet, naas faro\u00ebes wat in 1948 grondwetlik erken is en luxemburgs wat hierdie status in 1984 verkry het.\nafrikaans is een van die elf amptelike tale van suid-afrika en daarnaas ook 'n belangrike taal van namibi\u00eb. volgens die suid-afrikaanse sensusopname van 2011, beskou ongeveer 6,9 miljoen sprekers in suid-afrika (13,5% van die totale bevolking) dit as hulle moedertaal. sowat een miljoen van di\u00e9 sprekers is tweetalige moedertaalsprekers van afrikaans en engels.buiten die oorspronklike taalgebied, is daar groot groepe afrikaanssprekendes in lande soos namibi\u00eb (ongeveer 180 000; naastenby 9% van alle huishoudings), die verenigde koninkryk (ongeveer 100 000), nieu-seeland (21 000 in 2006), botswana (20 000), die verenigde state (23 010 volgens die 2009\u20132013 american community survey wat deur die amerikaanse sensusburo in oktober 2015 gepubliseer is), australi\u00eb (43 741, volgens die sensus van 2016), en kanada (8 770 volgens die sensus van 2011).afrikaans het as kontaktaal aan die suidpunt van afrika ontwikkel uit die kontak tussen 16de- en 17de eeuse nieunederlands (of nuwe nederlands), khoi, san, maleis, portugees, frans, duits, engels en verskeie nguni- en sothotale.\n\n\n== klassifikasie ==\nindo-europees\ngermaans\nwes-germaans\nnederduits\nnederfrankies\nnederlands\nafrikaansafrikaans is 'n indo-europese taal wat aan die wes-germaanse tak van die germaanse tale behoort. afrikaans behoort saam met nederlands aan die nederfrankiese taalgroep wat van oudnederlands afstam. nederfrankiese verskeidenhede word in europa in nederland, die noorde van belgi\u00eb, frans-vlaandere in frankryk en die duitse gebied langs die ryn tussen keulen en die grens tussen duitsland en nederland gepraat. buite europa word nederfrankiese verskeidenhede in suid-afrika, namibi\u00eb, suriname en die nederlandse eilande in die karibiese see gepraat.\ndie nederfrankiese verskeidenhede word saam met nedersaksies onder nederduits gegroepeer. daar het 'n skeiding gekom tussen nederduits en hoogduits vanwe\u00eb die hoogduitse klankverskuiwing.\n\n\n== geskiedenis ==\n\n\n=== ontstaan van die afrikaanse omgangsvari\u00ebteite ===\nteen die middel van die 17de eeu het europe\u00ebrs hulle aan die kaap gevestig. op taalgebied sou hier 'n proses plaasvind wat in alle nuwe w\u00eareldlande waar mense van verskillende tale en kulture vermeng het, plaasgevind het. nuwe omgangsvari\u00ebteite sou ontstaan. aan die kaap sou ook taalontwikkelinge wat latent in nederlands aanwesig was, tot ontplooiing kom, soos die sinkopee van die intervokaliese -d- en -g- (byvoorbeeld: sadel > saal en regen > re\u00ebn).\nby die ontwikkeling van sommige afrikaans-hollandse omgangsvari\u00ebteite, was die invloed van vreemde tale gering, maar ander vari\u00ebteite het 'n kreoliseringsproses ondergaan \u2013 byvoorbeeld hottentot-hollands en slawe-hollands. alle vreemdelinge aan die kaap het nederlands egter eie probeer maak. veral ander europe\u00ebrs is binne 'n relatief kort tydperk geassimileer. die nuwe omgangsvari\u00ebteite word wel deur 'n eenvoudiger taalkode gekenmerk. hierdie proses was egter nie alleen tot die kaap beperk nie. in brasili\u00eb sou in dieselfde tyd 'n omgangsvari\u00ebteit ontstaan het wat grammatikaal eenvoudiger as europese portugees is. in quebec het ook 'n omgangsvari\u00ebteit ontstaan wat grammatikaal eenvoudiger as europese frans is.\nas gevolg van die europese volksverhuising, verhuis friese, angele, sakse en jutte van die europese vasteland na die britse eilande waar hierdie germaanse immigrante met die britse kelte vermeng. tussen 800 en 1100 sou wikings of vikinge hulle ook op die britse eilande vestig. die nuwe germaanse taal wat hier ontwikkel het en later as engels (afkomstig van angele) bekend sou staan, is ook grammatikaal eenvoudiger as die germaanse tale van die europese vasteland.\nas gevolg van die grootskaalse taal- en kultuurvermenging in amerika, het d\u00e1\u00e1r ook nuwe omgangsvari\u00ebteite ontstaan wat grammatikaal eenvoudiger as standaardengels is. die bekendste voorbeeld hiervan is negerengels.\ndie nederlandse omgangsvari\u00ebteite aan die kaap tussen 1652 en omstreeks 1800, is selde op skrif gestel, wat beteken dat ons nie vandag presies weet hoe hierdie vari\u00ebteite gelyk het nie. teen omstreeks 1800 is die volgende omgangsvari\u00ebteite aan die kaap gepraat:\n\n1) suiwer nederlands;\n2) burger afrikaans of kaaps-hollands, soos gebruik deur die aristokrasie;\n3) boere-afrikaans, veral op die platteland;\n4) hottentot-hollands (of hottentot-afrikaans);\n5) slawe-afrikaans;\n6) vreemdeling-afrikaans.die skrywer a.n.e. changuion vermeld dat die volgende vari\u00ebteite in 1844 aan die kaap gepraat was:\n\n1) suiwer nederlands;\n2) hoog-hollands, soos gebruik in die gegoede burgerlike kringe aan die kaap;\n3) plat-kaaps van ander blankes en engelse;\n4) plat-kaaps van die hottentotte en ander 'gepeupel'.in 1875 was s.j. du toit van mening dat drie soorte afrikaans in die kaap gepraat was. dit was volgens hom:\n\n1) heere-afrikaans;\n2) boere-afrikaans;\n3) hottentot-afrikaans.s.j. du toit was van mening dat boere-afrikaners die 'regte' inwoners van suid-afrika was en het hy boere-afrikaans as die model waarop standaardafrikaans geskoei moes word, beskou.\n\n\n=== standaardisering en ontwikkeling van afrikaans as kultuurtaal ===\naan die kaap is verskillende afrikaans-hollandse omgangsvari\u00ebteite gepraat met nederlands as die oorkoepelende kultuurtaal. nederlands was die algemeen aanvaarde kultuurtaal en het as skryftaal, bestuurstaal, kerktaal en die taal van die onderwys gedien. in 1806 het die kaapkolonie vir die tweede keer in britse hande geval, waarna engels 'n kragtige opmars begin het. die gebruik van afrikaans-nederlands is onder engelse bestuur ontmoedig.\nin 1854 het die oranje-vrystaat nederlands as amptelike taal aanvaar. in 1882 is nederlands, naas engels, as die amptelike taal in die kaap aanvaar. in 1888 is nederlands as die amptelike taal in die zuid-afrikaansche republiek (zar) aanvaar. om die erkenning van nederlands as amptelike taal in die kaapse parlement te herdenk, is die eerste taalmonument in 1893 by burgersdorp opgerig. aan die einde van die 19de eeu, was sommige mense van mening dat afrikaans (veral boere-afrikaans) meer erkenning moes geniet en het hulle voorspraak vir 'n eie inheemse taal begin maak: afrikaans. in die nederlandstalige pers is toe soms briewe en artikels in afrikaans geplaas.\ndie kaapse maleiers het ook begin om afrikaans-nederlands naas arabies in hulle godsdiensgeoefeninge te gebruik. die maleiers het onder andere afrikaans-nederlands geskryf, maar in die arabiese alfabet.\n\n\n== die afrikaanse taalbeweging ==\ndie eerste- en tweede afrikaanse taalbeweging het veral die amerikaanse taalbeweging en ook die vlaamse taalbeweging as voorbeelde beskou. in die vsa het noah webster vir 'n eie inheemse amerikaanse taal in die plek van engels gepleit. in vlaandere, brasili\u00eb, noorwe\u00eb en quebec het ook stemme vir 'n eie inheemse taal opgegaan. hierdie taalbewegings was deur nasionalisme aangevuur. die vlaamse taalbeweging, die brasiliaanse taalbeweging, die amerikaanse taalbeweging en die quebecse taalbeweging het op 'n mislukking uitgeloop. die noorse taalbeweging was wel aanvanklik 'n sukses, maar is tans besig om te misluk. alleen die afrikaanse taalbeweging was volledig suksesvol in die vestiging van 'n nuwe kultuurtaal. die motivering en doelstellings van al hierdie taalbewegings was dieselfde.\ndie eerste afrikaanse taalbeweging neem in 1875 met die stigting van die gra of die genootskap van regte afrikaners in paarl 'n aanvang. die doelstellings van die gra is egter deur die meeste kapenaars verwerp. nederlands was as die algemene aanvaarde kultuurtaal beskou. dit was die formele skryftaal, kerktaal, bestuurstaal, onderwystaal en die taal van die pers. nederlands het ho\u00eb aansien geniet en is as 'n deftige statustaal beskou. afrikaans was as 'n taal wat die stempel van onkunde dra, beskou. hoofregter j.h. de villiers was in 1876 van mening dat 'n afrikaanse bybel, soos voorgestaan deur die patriotmanne, onvanpas was, omdat die afrikanerbevolking nederlands in elk geval verstaan. dieselfde regter was al op 13 mei 1875 in kaapstad van mening dat as dit die bedoeling is van die gra en patriotmanne om nederlands te vervang met afrikaans, dit later sal blyk 'n groot \"misslag\" te wees en die beweging uiteindelik 'n mislukking sal word, omdat die bevolkingsgrootte van die afrikaners te klein is.artikels in die nederlandstalige pers het neerhalend na afrikaans verwys. in de zuid-afrikaan is na afrikaans as 'n \"corruptie\", \"een mengelmoes van onzin en dwaasheid\" verwys, wat niks anders sou wees as \"een caricatuur van de gemeene wijze waarop die mozambiekers op onze straten spreken en n.b. meestal geschreven wordt door uitlanders, die noch ons volk, noch ons land kennen\". di afrikaanse patriot, mondstuk van die gra, is as 'n\"vod\", 'n \"prulblad\", \" 'n hottentot courant\" beskryf.\ndie meeste afrikaners het afrikaans op daardie tydstip egter as 'n uiters minderwaardige taalvorm beskou. vir hulle was dit 'n taal sonder grammatika; 'n hottentotstaal; 'n wartaal; 'n mengelmoes vol onsin en dwaashede en 'n taal wat by skaapkrale en in die kombuis hoort.\n\n\n=== afrikaans en nasionalisme ===\ndie erkenning van afrikaans as amptelike taal naas engels, vind gedurende 1925 plaas. volgens wet 9 van 1925, is afrikaans toe aan nederlands gelykgestel, maar in die praktyk het die ondersteuners van d.f. malan nederlands op 'n despotiese manier met afrikaans vervang.afrikaans het sinoniem met nasionalisme geword. afrikaans as kultuurtaal is beskou as die produk van nasionalisme; of as 'n uitingsvorm van nasionalisme. die afrikaners het immers oor 'n reeds gevestigde kultuurtaal beskik (nederlands) wat doelbewus met 'n ander kultuurtaal (afrikaans) vervang moes word.\ndie ondersteuners van d.f. malan wou nie alleen 'n wig tussen afrikaans en nederlands inslaan nie, maar ook 'n wig tussen die afrikaners en die kleurlinge. j.b.m. hertzog het juis gewaarsku dat malan die verkeerde pad volg. vir hertzog was nederlands die kultuurtaal van die afrikaner en het hertzog die kleurlinggemeenskap ook as 'n deel van die afrikaners beskou. malan het gewen. hy het die kleurlinge tot nie-blankes laat verklaar en hulle uit 'blanke' dorpe en stede laat verwyder. uiteindelik het juis hierdie rassisme die taal skade berokken. afrikaans het 'apartheidstaal' geword, 'n simbool van die onderdrukking van die gekleurde helfte van sy eie sprekers.\nmet sy nuwe funksie as amptelike taal, het die woordeskat van afrikaans in die 20ste eeu grootskaals uitgebrei, en intussen het meer as 200 afrikaanse vakwoordeboeke verskyn. om die taal, wat oorspronklik 'n eenvoudige kommunikasiemiddel en omgangstaal was, tot 'n medium vir die onderwys, administrasie, literatuur, kunste en wetenskappe te kon uitbou, is dikwels na nederlandse terme teruggekeer om neologismes te vorm. die verskillende afrikaanse vaktale het intussen ook die internasionale woordeskat, wat op hulle gebiede gebruiklik is, oorgeneem.\n\n\n=== afrikaans na 1994 ===\ndie grondwet van 1909 het bepaal dat nederlands en engels die amptelike tale van die land was. in 1925 is afrikaans aan nederlands gelykgestel. die grondwet van 1961 het afrikaans en engels as amptelike tale erken, maar bevestig dat afrikaans en nederlands dieselfde status geniet. volgens die grondwet van 1983, was slegs afrikaans en engels die amptelike tale van die land. die grondwet van 1996 het elf amptelike tale erken, waarvan afrikaans een is.\ndie aftakeling van afrikaans as 'n volwaardige ampstaal in suid-afrika, het in die afgelope jare tot groot paniek gelei. regeringsinstellings en privaatondernemings gee om verskillende redes dikwels aan engels die voorkeur. die mening het begin posvat dat engels, as w\u00eareldtaal, 'n meer geskikte taal vir onderwys en internasionale kommunikasie is.\nhierdie beskouing is in stryd met die teenswoordige ontwikkeling in baie lande, waar streektale \u2013 as 'n soort reaksie op die toenemende globaliseringstendense en die dreigende verlies van kulturele identiteit \u2013 begin herleef. afrikaans toon in sy huidige situasie baie ooreenkomste met europese streektale en beskik oor dieselfde potensiaal om in sy hoofsaaklike taalgebiede \u2013 die weste van suid-afrika en die suide van namibi\u00eb \u2013 'n funksie as enigste amps- en wetenskapstaal te kan vervul. daar is talle voorbeelde van ander lande, waar 'n konsekwente taalbeleid ten gunste van kleiner tale suksesvol ingestel is. die kanadese provinsie quebec het 'n eentalige franse gebied in noord-amerika geword, ondanks die ekonomiese druk wat vanuit die engelse omgewing uitgaan. in kataloni\u00eb, die historiese nywerheidsentrum van spanje, het die plaaslike katalaans spaans volledig uit die openbare lewe verdring, en selfs  in tersi\u00eare onderwys is katalaans as enigste voertaal aanvaar. in luxemburg word luxemburgs (eintlik 'n vorm van moeselfrankies) as amptelike taal naas frans en duits erken.\nin die geval van afrikaans bly die letterkunde en die kultuurlewe 'n waarborg vir die voortbestaan daarvan. afrikaanse koerante en tydskrifte geniet net soveel sukses as privaat-televisiekanale wat op die afrikaanse mark gefokus is. in die suidelike helfte van namibi\u00eb, is afrikaans die belangrikste huis- en omgangstaal, en die grootste koerant van die land, die republikein, verskyn in afrikaans. terwyl die verkope van suid-afrikaans-gepubliseerde boeke tussen 2004 en 2014 meer as verdubbel het (van 1,5 miljoen tot 3,6 miljoen verkope), en die aantal suid-afrikaans-gepubliseerde boektitels toegeneem het van 9 000 tot 16 000, het die aandeel suid-afrikaans-gepubliseerde boeke in afrikaans van 25 tot 45 persent gestyg.hoewel afrikaans as voer- en onderrigtaal dikwels aan die kortste end by staatsinstansies trek, staan verkope van afrikaanse boeke in suid-afrika baie sterk. die grote gros van engelstalige boeke wat in suid-afrika verkoop word is naamlik van buitelandse oorsprong, en die verkoopsyfers van boeke wat plaaslik in engels geskryf en verkoop word, word oorskadu deur di\u00e9 in afrikaans. die mededinging van plaaslike boeke in engels met di\u00e9 uit die buiteland, is die vernaamste rede hiervoor.in 2004 was net 22% van plaaslik gepubliseerde boeke in afrikaans, teenoor 77% wat engelstalig was. teen 2015 het die omset van afrikaanse boeke tot 49% van die totaal toegeneem, terwyl die aandeel van engelse boeke tot 50% afgeneem het. ook wat die digkuns betref, floreer afrikaanse werke terwyl plaaslike verkope van engelse digbundels so power vaar dat bykans geen plaaslike uitgewer meer daarin belangstelling toon nie. afrikaanse boeke word deesdae ook deur buitelandse uitgewers soos prh, macmillan, oxford en pearson uitgegee. 'n verdere pluspunt is die ruimer mediasteun wat ondermeer deur die afrikaanse pers aan (plaaslike) afrikaanse boeke toegestaan word, sodat die afrikaanse skrywer meer blootstelling as di\u00e9 van 'n plaaslike engelse skrywer geniet. statistiek in pasa (uitgewersvereniging van suid-afrika) se annual book publishing industry survey dui aan dat die netto verkope van afrikaanse boeke tussen 2009 en 2015 op ongeveer 2 miljoen per jaar konstant gebly, en die aantal nuwe afrikaanse titels van 832 tot 890 toegeneem het. die getal titels van afrikaanse boeke in druk het toegeneem van 5 000 tot 8 500 en die totale omset van afrikaanse boeke het van r190 miljoen tot r237 miljoen gestyg \u2014 \u2019n toename van sowat 25%. daarteenoor het die verkope van boeke in ander tale (hoofsaaklik in engels) tussen 2009 en 2015 van 1,88 miljoen eksemplare tot 1,74 miljoen eksemplare gedaal.die opbloei in die verkope van afrikaanse boeke kan ten dele toegeskryf word aan die verswakkende rand en brexit, met die gevolglike vergrotende prysverskil tussen plaaslike en ingevoerde boeke. daar bestaan ook 'n getroue leserspublikum by die afrikaanse uitgewers wat by die engelse uitgewers van plaaslike boeke ontbreek. afrikaanse boeke se voorkoms vertoon ook merendeels beter as hul ingevoerde engelstalige eweknie\u00eb wat teen lae onkoste op swak papier gedruk, onleesbaar klein geset en sommer net aanmekaargelym word.uit 'n skatting van 2007 blyk dit dat engels (as onderrigtaal) nie 'n groot invloed uitoefen op afrikaanssprekende kinders se huistaalgebruik nie. dit blyk verder dat baie minder bruin afrikaanssprekers na engels oorskakel as wat aanvanklik vermoed is. afrikaansmediumskole is wel (regtens of onregtens) daarvan beskuldig dat hulle taalbeleid aanwend om inname van swart leerlinge te bemoeilik. sekere swart ouers, soms met die steun van provinsiale onderwysdepartemente, het dan gedinge aanhangig gemaak om onderrig in engels by hierdie skole af te dwing. teen 2006 was daar 300 enkelmedium afrikaanse skole vergeleke met 2 500 in 1994, nadat meeste afrikaanse skole na dubbelmedium-onderwys oorgeskakel het.\n\n\n== huidige verspreiding ==\n\n\n=== afrikaans in suider-afrika ===\ndaar is onlangs nuwe skattings (gegrond op sa satistics 2010 mid-year estimates) uitgereik wat toon dat afrikaans as huistaal oor die afgelope drie jaar veranderinge ondergaan het. die getal mense wat afrikaans tuis gebruik, het van omtrent 6,44 miljoen in 2007 tot omtrent 6,49 miljoen in 2010 gestyg (namibi\u00eb inkluis).\nwat verrassend hierby mag wees is dat die syfer van swart afrikaanssprekendes gestyg het van omtrent 0,24 miljoen in 2007 tot 0,29 miljoen in 2010. as redes daarvoor word onder meer die bevolkingsgroei in namibi\u00eb asook in die vrystaat en die noordelike deel van suid-afrika vermoed waar afrikaans die meesgebruikte taal onder werkers in die landbou is wat sodoende die taal ook by die huis gebruik.\nverder kan ook vasgestel word dat afrikaanse huishoudings toenemend na \"dubbelmedium\" oorskakel wat beteken dat engels benewens afrikaans gebruik word. die getal wit afrikaanssprekendes het effens toegeneem, terwyl die persentasie bruin afrikaanssprekendes stadig maar seker daal. volgens 2007 se community survey word geskat dat omtrent 6,44 miljoen suid-afrikaners afrikaans as huistaal gebruik het (blankes: 2,76 miljoen \u2013 namibi\u00eb inkluis, bruin: 3,44 miljoen \u2013 namibi\u00eb inkluis, swart: 0,24 miljoen (namibi\u00eb uitgesluit), indi\u00ebrs: minder as 10 000).\nbenewens blanke en bruin afrikaanssprekendes word afrikaans deur die meeste etniese groepe in suid-afrika as 'n tweede (of selfs derde) taal gepraat. westelike suid-afrika (d.w.s. die provinsies noord- en wes-kaap en die westelike streke van die vrystaat) is tans 'n oorwegend afrikaanstalige gebied; 'n groot segment van afrikaanses in die gebied is kleurlinge.\nin die oostelike suid-afrika is daar stedelike konsentrasies van veral blanke afrikaanssprekers in pretoria, bloemfontein, vereeniging, welkom, potchefstroom, klerksdorp, kemptonpark, pietersburg, nelspruit, witbank en krugersdorp. in namibi\u00eb is daar sowat 146 000 sprekers. afrikaans word daar erken as nasionale taal, maar die enigste amptelike taal sedert onafhanklikheid in 1989 is engels. volgens skattings is daar tot twintig miljoen mense w\u00eareldwyd wat afrikaans as moeder-, tweede of derde taal kan praat.\n\n\n=== afrikaans as afrikataal ===\nhoewel afrikaans as 'n germaanse taal geklassifiseer word, kan dit op grond van ruimtelike gebruik as 'n afrikataal bestempel word. in afrika word daar 'n reeks tale gepraat, wat nie aan mekaar verwant is nie. in die sin kan enige taal van afrika as sinoniem met afrikataal beskou word.\nverdere redes sluit in:\ndie taal dra die naam van die vasteland.\ngedurende sy ontwikkeling het afrikaans redelik baie woorde uit ander afrikatale, soos khoekhoens en die bantoetale, ontleen.\ndie taalgemeenskap het in afrika die lig gesien en is merendeels tot afrika beperk. die sprekers van maleis, nederlands, frans, hoogduits, platduits en portugees, wat vanuit ander w\u00earelddele afkomstig is, het aan die kaap 'n nuwe, oorspronklike taalgemeenskap, naamlik di\u00e9 van afrikaans geskep.\ndaar is afrikane wat afrikaans magtig is.omrede die taalkommissie, die hoogste gesag in afrikaans, se hoofkwartier fisies op die afrika-vasteland gestasioneer is (vergelyk nederlandse taalunie, wat die nederlandse taal reguleer, in den haag), kan dit ook as aanduiding dien dat afrikaans 'n afrikataal is.\n\n\n=== afrikaans in die res van die w\u00eareld ===\nmet die einde van die amptelike beleid van rasseskeiding het die internasionale belangstelling in suid-afrika duidelik toegeneem, en n\u00e1 dekades van sanksies en boikotte is daar sprake van 'n normalisering van die kulturele en politieke betrekkinge tussen die lae lande (nederland en vlaandere) en suid-afrika se afrikaanssprekende gemeenskap.\n'n aantal universiteite in die buiteland, onder meer gent in belgi\u00eb, keulen en g\u00f6ttingen in duitsland en wene in oostenryk, het afrikaans as 'n taalvak binne die verband van die neerlandistiek ingevoer. die adam mickiewicz-universiteit in pozna\u0144, pole, se instituut vir engelse filologie het 'n departement van nederlands en suid-afrikaanse studies en bied ook spesialisasie in suid-afrika en afrikaans aan.skole vir sekond\u00eare onderwys in nederland kan kies om afrikaans as 'n deel van die vak nederlands te onderwys. die ontwikkeling en geskiedenis van afrikaans is 'n verpligte deel van die vak literatuurgeskiedenis (as 'n deel van die geskiedenis van die nederlandse taal in suid-afrika).\nin die verenigde state word afrikaans as taalvak as deel van studies in germaanse tale of afrikastudies aangebied. die national african language resource center (nalrc) in bloomington, indiana het 'n brosjure oor afrikaans vir voornemende studente aan die universiteit van wisconsin in milwaukee, die universiteit van kaliforni\u00eb in los angeles en die brigham young-universiteit in provo, utah gepubliseer.suid-afrikaanse emigrante het in baie oorsese lande afrikaanse gemeentes, klubs en ander instellings gestig, en tans is daar enkele honderdduisend sprekers van afrikaans in die buiteland. in julie 2008 is die eerste afrikaanse radioprogram, oppiestasie, in australi\u00eb deur erika von kaschke (nee jooste) op die gemeenskapsradiostasie, begin. die program speel afrikaanse musiek en verskaf inligting aan nuwe immigrante.\n\n\n== die woordeskat van afrikaans ==\nmet insluiting van komposita het die woordeskat van afrikaans tussen 1900 en die laat 20ste eeu gegroei van slegs 50 000 tot 'n driekwart miljoen woorde. saam met die uitbou van afrikaans tot 'n volwaardige moderne amps- en wetenskapstaal is dus honderdduisende nuwe woorde by die oorspronklike kernwoordeskat, wat van nederlands oorge\u00ebrf is, gevoeg. alhoewel afrikaans in leksikale opsig grotendeels sy nederlandse wortels bewaar het, is daar nogtans net soos in ander gevalle waar 'n europese taal na 'n nuwe oorsese omgewing oorgeplant is, 'n aantal belangrike afwykings van moderne nederlands.\n\n\n=== ou nederlandse woorde ===\nnet soos amerikaanse engels baie woorde van 17de en 18de eeuse engels bewaar het wat in moderne britse engels uitgesterf het (soos fall wat in engeland deur die latynse autumn vervang is), het sommige ou nederlandse woorde, wat in die moderne nederlandse standaardtaal nie meer gebruiklik is nie, in kaaps-nederlands bly voortleef:\n\n\n=== dialektiese woorde ===\nalhoewel die destydse, veral suid-nederlandse standaardtaal van voc-amptenare aanvanklik die meeste ho\u00eb funksies aan die kaap vervul het, het afrikaans-nederlandse omgangsvari\u00ebteite uit die nederlandse dialekte ontwikkel. sommige woorde uit die nederlandse dialekte, wat in nederland en vlaandere nie in die huidige woordeskat van die standaardtaal opgeneem is nie, is w\u00e9l opgeneem in die kaaps-nederlandse en afrikaanse leksikon:\n\ndie afrikaanse woorde boetie en boeta het hulle oorsprong heel waarskynlik in nederlandse dialekvorme soos beut en boetje.\n\n\n=== woorde met veranderde betekenis ===\nnet soos in ander oorsese gebiede het europese setlaars ook aan die kaap begin om met bekende woorde uit hul beskaafde en dialektiese nederlands na nuwe diere, plante en ander dinge te verwys mits hulle ten minste 'n sekere ooreenkoms met europese spesies en natuurverskynsels getoon het. sodoende het 'n aantal nederlandse woorde in 'n nuwe konteks en omgewing ook 'n ander betekenis gekry.\n'n groter aantal voorbeelde kom uit die landboutaal. 'n dam is in nederland steeds 'n wal, terwyl dit in afrikaans ook na die water kan verwys wat deur die damwal ingehou word. afrikaanssprekendes kan byvoorbeeld s\u00ea dat hulle in die dam gaan swem, en bedoel dan die damwater. die suid-afrikaanse taalkundige s.p.e. boshoff het hierdie oorgang na 'n nuwe betekenis aan die verskil van bodem tussen die waterryke nederland en die dro\u00eb, dor klimaat van suid-afrika toegeskryf, alhoewel die dagregister van jan van riebeeck, die eerste nederlandse goewerneur aan die kaap, volgens j. du p. scholtz ook bewys lewer dat die betekenisverskuiwing al in die nederlandse omgangstaal aan die gang was.pad het in afrikaans 'n ruimer betekenis gekry as in nederlands waar dit slegs na 'n weg verwys wat deur die voetstappe van mense of diere gemaak is. in suid-afrika het dit ook 'n sinoniem vir 'n geasfalteerde verkeersweg geword, en reeds in die 18de eeu het afleidings soos padmaker in die kaapse taal voorgekom wat na 'n opsigter verwys het wat vir die instandhouding van 'n pad verantwoordelik was.vlei \u2013 wat uit vallei ontstaan het \u2013 het naas \"dal tussen twee bergreekse\" spesifiek kaapse betekenisse gekry soos \"moerassige laagte tussen berge\" en \"duinmeer\". 18de en 19de eeuse reisigers het reeds na hierdie taalgebruik verwys.dalk \u2013 wat uit dadelik saamgetrek is \u2013 het selfs 'n verandering ten opsigte van sy woordsoort ondergaan. terwyl dadelik 'n bywoord van tyd is (\"onmiddellik, gou\"), word dalk in afrikaans as 'n bywoord met modale funksie gebruik en is 'n sinoniem vir \"miskien, moontlik\". die oudste dokumente, waarin die kaaps-nederlandse dalk voorkom, dateer uit die jare 1787 en 1789.\n\n\n=== verengelsing ===\nn\u00e1 die einde van die tweede vryheidsoorlog het groot getalle afrikaners begin verstedelik. die witwatersrand was 'n groot trekpleister, maar ook hoofsaaklik engelssprekend. honderde duisende afrikaners het in hierdie stede verengels.\nin die twintigerjare is die eerste afrikaanse ho\u00ebrskole aan die rand gestig en afrikaners is aangemoedig om hulle eie taal met trots te gebruik. dit was in 'n poging om die verengelsing te\u00eb te gaan. aanvanklik was dit ook 'n groot sukses. daar is begin om ook anglisismes aktief uit afrikaans te weer. sedert die negentigerjare swaai die gety egter weer ten gunste van engels.\nengels druk deurgaans 'n swaar stempel af op afrikaans. beide die afrikaanse leksikon en sintaksis ervaar 'n sterk engelse invloed. baie afrikaanse ouers het begin om hulle kinders na engelstalige skole te stuur. baie afrikaanse ouers praat wel nog onderling afrikaans met mekaar, maar engels met hulle kinders.\n\n\n=== voorbeelde ===\nmaleis: \"amper\" van hampir, \"baadjie\" van badju, \"baie\" van badju en \"piering\" van piring;\nkhoe: \"gogga\" van xoxon;\nportugees: \"mielie\" van \"milho\", \"kombers\" van cobertas en \"kraal\" van curral;\nzoeloe: \"moetie\" en afleidings daarvan soos \"moetieman\", \"moetiemoord\" en \"moeitiewinkel\" van die zoeloe umuthi wat medisyne beteken.woordeskat uit swart-tale: donga, dagha (\"klei\" of \"sement\"), mopanie, maroela, moepel, kaboe(-mielies), tollie, mamba, tsetse(-vlieg), indaba, indoena, impie, loboloa, pasella, babalaas, haik\u00f4na, ietermag\u00f4, sakaboela, tamboekie(-gras), kaia, marog, skokiaan, poetoe(-pap).\nmaleis: nartjie, blatjang, bobotie, borrie, sosatie, mebos, doepa, paljas, siesal, ramkie, nonnie, nonna, kierang, pamperlang, lieplapper;\nportugees: tronk, makou, tamaai, maskie;\nduits: strawasie, laer, werda, jaarhonderd, sweis, verfoes, werskaf, hekel;\nfrans: pawee(-perske), sermyn(-peer), bermotsersan(-peer). let daarop dat meeste ander afrikaanse woorde wat van franse afkoms is eers in nederlands opgeneem is en daardeur in afrikaans beland het;\nkhoekhoens: boegoe, karee, dagga, koekmakranka, kambro, kanna, ghaap, noem-noem, kwagga, oorbietjie, geitjie, gogga, karos, abba, kamma, kamalielies, kamtig, kastig, hoeka, ga(ng), soe, aitsa, arrie, eina, gonna, kierie, hn 'n, ghnarra, gorra, karkoer, koedoe. afrikaans het op sy beurt weer invloed op suid-afrikaanse engels en ander inheemse tale uitgeoefen, deurdat 'n hele aantal afrikaanse woorde in di\u00e9 tale opgeneem is. 90\u201395% van afrikaans se woordeskat is na raming van germaanse oorsprong.\n\n\n== spelwyse ==\nin die verlede is verskillende spelvorme vir afrikaans gebruik, byvoorbeeld die patriotspelling van die gra en die getoelies van die kaapse moslemgemeenskap, wat albei van 'n vereenvoudigde en vernieude spelling gebruik gemaak het.\nsedert 1914 is die taalkommissie van die suid-afrikaanse akademie vir wetenskap en kuns verantwoordelik vir die normalisering van afrikaans. die spelre\u00ebls van die taalkommissie word gepubliseer in die afrikaanse woordelys en spelre\u00ebls.\ndie rede vir die invoering van 'n afrikaanse spelling word wel bevraagteken. aanvanklik is beweer dat in afrikaans die skrifbeeld die gesproke beeld moet volg \u2013 ons skryf soos ons praat. sommige het egter gemeen dat die afrikaanse spelling nie sodanig ingevoer is om die spreektaal te volg nie, maar om die 'twee tale' te skei. die gewysigde skrifbeeld moes die skeiding vergestalt. vele afrikaanse en nederlandse woorde word immers op dieselfde manier uitgespreek, byvoorbeeld: richting, rigting; provincie, provinsie; nationaal, nasionaal; rover, rower; vrouw, vrou; ens. \nnogtans het die taalkommissie die spelling gewysig.\nin 1925 is die kollewijn spelling, wat in 1891 ontwerp is, as die spelling vir afrikaans in suid-afrika aanvaar. hierdie spelling was 'n vereenvoudiging van die moeilike nederlandse spelling. russisch moet nou russies word en moeilijk moeilik. dit was 'n meer fonetiese spelling gebaseer op die skryf hoe jy praat manier. hierdie spelling is in sekere gemeenskappe, veral in vlaandere en in suid-afrika in gebruik geneem, maar nie amptelik aanvaar nie.\n\n\n== woordeboeke ==\n\n\n=== woordeboek van die afrikaanse taal ===\ndie woordeboek van die afrikaanse taal, algemeen bekend as die wat, is die grootste verklarende afrikaanse woordeboek. as omvattende verklarende woordeboek probeer dit om afrikaans in sy wydste omvang te weerspie\u00ebl. afrikaans in al sy verskyningsvorme, nl. standaardtaal, streektaal, geselstaal en die verskillende vari\u00ebteite van afrikaans soos namakwalands en kaaps word in die wat opgeneem. vyftien dele is reeds gepubliseer. die vyftiende deel, wat van \"skool\" tot \"sri lankaans\" strek, het in 2019 verskyn. dit is ook op cd en op die internet beskikbaar.\n\n\n=== handwoordeboek van die afrikaanse taal ===\ndie handwoordeboek van die afrikaanse taal, algemeen bekend as die hat, is die bekendste verklarende afrikaanse woordeboek. dit word oor die algemeen as gesaghebbend beskou. in teenstelling met die wat is die hat 'n verklarende afrikaanse woordeboek in 'n enkele band, waarvan die huidige uitgawe 1 632 bladsye beslaan. die woordeboek word sedert 1965 gereeld hersien. die sesde papieruitgawe van die hat het in 2015 verskyn, toe die gedrukte hat 50 jaar oud was. hat op cd-rom is in 2009 bekend gestel.\n\n\n== streeksdialekte ==\ngeografies word die afrikaanse dialekte in drie hoofgroepe verdeel: kaapse afrikaans, oosgrens-afrikaans en oranjerivier-afrikaans. griekwa-afrikaans behoort tot die oranjerivier-afrikaans. oorlams word deur taalkundiges as 'n kreooltaal met elemente van bantoetale beskou.\n\n\n== toekoms van afrikaans ==\ndie afrikaanse taalraad (atr) het \u2019n verslag, \u201cdie algemene demografie van afrikaans (2022)\u201d, op 4 november 2022 bekendgestel. die studie bied \u2019n oorsig van demografiese data en projeksies oor die afrikaanse taal tot in 2041. dit dek afrikaans in sy geheel en sluit alle vari\u00ebteite van di\u00e9 taal in.\nvolgens die verslag is die belangrike demografiese neigings tussen 2021 tot 2041 as volg:\n\nsterk bevolkingsgroei en migrasie sal taaldiversiteit in stedelike gebiede verhoog;\nafrikaanse getalle groei in absolute terme van 7,11 miljoen (2021) na 7,12 miljoen (2031), wat dui op \u2019n groeiende behoefte vir skole;\nafrikaanssprekendes krimp relatief tot die algehele bevolking van 11,7% (2021) na 9% (2041), wat hulle toegang tot staatshulpbronne verswak;\ndie reeds ho\u00eb vlakke van verengelsing (ongeveer 20 000 afrikaanssprekendes per jaar) sal waarskynlik toeneem en die groei van die taal beperk;\ndie bruin/swart meerderheid binne die afrikaanse taalgemeenskap groei van 59,5% (in 2021) na 63,8% (in 2041).\n\n\n== sien ook ==\ntale van namibi\u00eb\ntale in suid-afrika\nafrikaanssprekende bevolking in suid-afrika\nafrikaanse woordelys en spelre\u00ebls (aws)\nafrikaanse letterkunde\nverskille tussen afrikaans en nederlands\nlys van afrikaanse rolprente\nwikipedia:algemene spelfoute\nlys van gedrukte afrikaans-vreemdtalige woordeboeke\nlys van afrikaanse wetenskapsfiksie\nafrikaans as wetenskapstaal\n\n\n== verwysings ==\n\n\n== eksterne skakels ==\nalgemene inligtingafrikaans.com/\nomniglot-arikel oor afrikaans\nethnologue-verslag oor afrikaans\nafrikaans.be \u2013 webblad vir die gebruik, bevordering en uitbreiding van afrikaans in belgi\u00eb en nederland\nucla international institute \u2013 language materials project geargiveer 5 junie 2011 op wayback machineontstaan en geskiedenis van afrikaansafrikaans is amsterdams! nederlandse artikel in taalschrift \u2013 tydskrif oor taal en taalbeleid\ns.j. du toit se patriot woordeboek: afrikaans-engels (uit 1902)\ngerald groenewald: afrikaans as lingua franca in namibi\u00eb, ca. 1800\u20131920. in: litnet akademies, jaargang 7 (3), desember 2010 geargiveer 5 julie 2014 op wayback machinetoekoms van afrikaansbbc future, 15 mei 2020: is afrikaans in danger of dying out?taalhulpmiddelsgoogle se masjienvertaling van en na afrikaans\ngratis en vrye afrikaanse speltoetser vir openoffice, mozilla firefox en mozilla thunderbird geargiveer 9 februarie 2007 op wayback machine\ngratis afrikaanse spel- en grammatikatoetser vir ms-office (windows en mac)\nkommersi\u00eble afrikaanse speltoetser, tesourus en woordafbreker\nafrikaanse sleutelbord geargiveer 3 oktober 2006 op wayback machine\nafrikaanse lesse op die net geargiveer 2 april 2009 op wayback machine\ngoudmyn vir afrikaans-onderwysers geargiveer 27 julie 2005 op wayback machine \u2013 webruimte vir afrikaans-onderwysers by die universiteit van pretoriasagteware in afrikaanstranslate.org.za geargiveer 28 junie 2007 op wayback machine \u2013 'n projek om vrye en oopbronsagteware in afrikaans en ander suid-afrikaanse tale te vertaal\npootle geargiveer 29 mei 2011 op wayback machine \u2013 aanlyn vertaling van afrikaanse oopbronsagtewareafrikaanse kultuurverwante skakelsfak\ndie suid-afrikaanse akademie vir wetenskap en kuns\nhuis der nederlanden geargiveer 30 julie 2005 op wayback machine nederlands-vlaams-afrikaanse kultuursentrum\nstoriewerf[dooie skakel] oor kinder- en jeugboeke\nwww.voortrekkers.org.za amptelike webblad van die voortrekkers\nafrikaans literature and language web dossier afrika-studiecentrum, leiden (2011)afrikaans in die buitelandafrikaans in europa by die departement nederlandistiek, universiteit van wene\ndie afrikaanse klub van nieu-seeland\ndie roepstem 'n nederlandse inisiatief om die afrikaanse en die nederlandse taalw\u00eareld saam te bring\nafrikaans hoort by nederlands met besprekingsforum\nnederlands vir (afrikaanse) dommies 'n webblad vir afrikaanssprekendes wat wil (of moet) nederlands leer\nbladmusiek van afrikaanse liedere\nyoutube.com: chinese leerder leer afrikaans\nusa afrikaans creditafrikaans in die sakew\u00eareldvind afrikaans-vriendelike besighede"