Wie is de Mol? is een Nederlands televisieprogramma dat wordt uitgezonden door de publieke omroep AVROTROS (tot en met 2014 door de AVRO) en wordt geproduceerd door productiemaatschappij IDTV. Het programma is een remake van het Vlaamse televisieprogramma De Mol dat is gemaakt door productiehuis Woestijnvis. Wie is de Mol? wordt aan het begin van elk kalenderjaar uitgezonden. Het wordt uitgezonden in de maanden januari en februari en eindigt begin maart. Het programma start sinds 2016 op de eerste zaterdag van het kalenderjaar. Daarvoor was dat op de eerste donderdag van het kalenderjaar. Indien Nieuwjaarsdag(1 januari) valt op zaterdag, start het programma op deze dag. De opnames vinden in de zomer van het jaar ervoor plaats, in augustus-september (tot 2020 in het voorjaar van het jaar ervoor, in mei-juni). De kandidaten en het opnameland worden meestal in de maand november bekendgemaakt. Het behoort tot de best bekeken programma's van de Nederlandse televisie. Het is een spelprogramma waarbij de kandidaten moeten samenwerken om tijdens opdrachten geld voor een pot te verdienen. Een van hen is de mol, die het spel in het geheim saboteert en er op deze manier voor zorgt dat er zo min mogelijk geld in de pot komt. Degene die er uiteindelijk achter komt wie deze saboteur is, wint de pot.


== Geschiedenis ==

Het reality-spelprogramma De Mol werd in 1999 door het Belgische productiehuis Woestijnvis geproduceerd naar het idee van haar programmamakers Bart De Pauw, Tom Lenaerts, Michiel Devlieger en Michel Vanhove. Het werd uitgezonden door de publieke omroep VRT en haalde meteen hoge kijkcijfers. In 2000 won het programma de prestigieuze Rose d'Or op het televisiefestival van Montreux. Het format is aan meer dan vijftig landen verkocht, waaronder Nederland, waar het wordt uitgezonden als "Wie is de Mol?".
Van 1999 tot en met 2003 werd de serie met onbekende Nederlanders gespeeld. Sinds 2005 (seizoen 5) wordt het spel met bekende Nederlanders gespeeld.
In 2013 kwam Wie is de Mol? in het nieuws omdat Janine Abbring tijdens haar deelname aan het programma door een ongeluk letsel opliep (een verbrijzelde ruggenwervel).Vanaf seizoen 13 begon Wie is de Mol? met het uitzenden van het praatprogramma Moltalk. Hierin schuiven elke week oud-kandidaten en andere gasten aan om de afleveringen van het huidige seizoen te bespreken. De eerste drie seizoenen werd het programma uitgezonden via internet; eerst via YouTube, daarna via npo.nl. Vanaf het vierde seizoen wordt Moltalk op de televisie uitgezonden. Zie ook spin-offs.
In 2008 en 2014 werd Wie is de Mol? Junior uitgezonden, met onbekende kinderen tussen de 12 en de 14 jaar. Het werd geleid door respectievelijk Sipke Jan Bousema en Art Rooijakkers. Rooijakkers presenteerde destijds ook de volwassen versie. Zie ook spin-offs.
De best bekeken aflevering ooit is aflevering 7 van seizoen 21 (ruim 4,4 miljoen kijkers inclusief uitgesteld kijken). Seizoen 18 wordt gezien als het populairste seizoen, vanwege de zeer hoge kijkcijfers, maar ook vanwege de leukste opdrachten en een van de beste Mollen.


=== Prijzen ===

In 2013 won Wie is de Mol? de Gouden Televizier-ring voor het 13e seizoen, met 49% van de stemmen. Daarmee troefde het Flikken Maastricht en Divorce af. Er gingen meerdere nominaties aan vooraf: het programma was eerder genomineerd in 2001, 2002, 2009, 2010, 2011 en 2012.
In Nederland kreeg Wie is de Mol? in 2001 een Gouden Beeld voor het beste amusementsprogramma.
In december 2008 werd het programma bij een verkiezing van het blad Avrobode gekozen tot beste AVRO-programma van de afgelopen vijftig jaar.
Op 2 maart 2015 won Wie is de Mol? een van de tv-beelden, de televisievakprijs, in de categorie 'beste amusement'. In 2016 werd het programma nogmaals genomineerd, in dezelfde categorie. De prijs ging dat jaar naar De Kwis.
In 2016, 2017, 2018 en 2019 won Wie is de Mol? de Zapplive-award voor het beste tv-programma. Dit is een tv-prijs die sinds 2016 door kinderen wordt uitgereikt tijdens het programma Zapplive. In 2020 werden ze onttroond door Chateau Meiland.


== Format ==

Het spel wordt door tien kandidaten gespeeld. Deze kandidaten reizen naar het buitenland, waar zij opdrachten uitvoeren waarmee zij geld kunnen verdienen voor de pot. Een van de kandidaten, de mol, probeert de opdrachten in het geheim te saboteren, zodat er geld uit de pot gaat of helemaal geen geld in de pot komt. De overige kandidaten proberen te achterhalen wie deze bedrieger is. Ook de kijkers kunnen hieraan meedoen. Hiervoor worden in het programma verhulde aanwijzingen gegeven die kunnen leiden naar de identiteit van de mol. Bovendien hebben sinds seizoen 11 de afleveringen titels die verwijzen naar de identiteit van de mol. Ook op de site van het programma worden hiertoe hints gegeven over de mol. De mol wordt voorafgaand aan de opnames in het diepste geheim gekozen door de regie. Dit gebeurt aan de hand van zogenaamde "mollicitaties" die de kandidaten op een geheime locatie krijgen. Hierin dienen de kandidaten aan te geven of ze wel of niet de mol willen zijn en waarom ze de mol zouden willen zijn. Een aantal dagen na deze "mollicitaties" worden alle kandidaten gebeld, waarbij één van de kandidaten te horen krijgt dat hij/zij de mol zal zijn. De mol wordt van tevoren geïnformeerd over de opdrachten die uitgevoerd worden tijdens het programma, zodat hij/zij de sabotageacties in het geheim kan voorbereiden. Hij/zij kan ook niet worden geëlimineerd bij de eliminatie en haalt dus sowieso de finale.
Elke aflevering worden er enkele (doorgaans drie) opdrachten gespeeld. Hierna maken de kandidaten via een laptop een test van twintig multiple-choice vragen over de identiteit en het gedrag van de mol. Na deze test volgt de "eliminatie (tot 2022 executie)", waarbij de kandidaten een groen of een rood scherm te zien krijgen. Het rode scherm wordt vertoond aan de kandidaat die de minste testvragen juist heeft beantwoord of, bij gelijk aantal correcte vragen, de kandidaat die de test het minst snel heeft ingevuld. Deze kandidaat moet het spel verlaten.
Op het moment dat er drie kandidaten overgebleven zijn, wordt de finale gespeeld. In de finale zijn er doorgaans minder opdrachten waarbij geld voor de pot te verdienen is. Aan het einde van de finale maken de finalisten een finaletest, die in tegenstelling tot de reguliere testen veertig vragen bevat. Deze test gaat over het hele seizoen. Degene die de meeste vragen goed weet te beantwoorden, wint het spel. Bij een gelijk aantal goede antwoorden wint degene die de test het snelst heeft ingevuld. Deze kandidaat wint de inhoud van de pot. Dit wordt bekendgemaakt in de laatste aflevering (de reünie) die een week na de finale wordt uitgezonden. Hierin wordt ook bekendgemaakt wie de mol was en hoe deze de opdrachten heeft gesaboteerd (molacties). Daarnaast wordt in deze aflevering bekendgemaakt welke geheime aanwijzingen er werden gegeven aan de kijkers, zodat ook zij kunnen zien hoe zij de mol hadden kunnen ontmaskeren.


=== Terugkerende spelelementen ===

Vrijstelling: In het eerste seizoen werd de vrijstelling geïntroduceerd.  Als een kandidaat een vrijstelling inzet, is deze kandidaat automatisch door naar de volgende aflevering, ongeacht de uitkomst van de test.Joker: In het zesde seizoen werd de joker geïntroduceerd. Als een kandidaat tijdens de test een joker inzet, wordt een fout beantwoorde vraag goed gerekend. Zwarte vrijstelling: In het veertiende seizoen werd de zwarte vrijstelling geïntroduceerd. Als een kandidaat een zwarte vrijstelling inzet bij de test, worden alle ingezette jokers en reguliere vrijstellingen ongedaan gemaakt. Tijdens de eliminatie wordt bekendgemaakt of de zwarte vrijstelling is ingezet tijdens de test (de kijker krijgt dit bij de test al te zien).
Al deze troeven zijn te verdienen tijdens de opdrachten al dan niet ten koste van het te verdienen geld.


=== Afwijkingen van het format ===

In enkele seizoenen werd er afgeweken van het hiervoor genoemde format.

In seizoen 3 en seizoen 22 werd het spel gespeeld met elf kandidaten.
Viermaal vielen er twee kandidaten af tijdens dezelfde executie. Dit overkwam Gijs Staverman en Jim de Groot in seizoen 5, aflevering 6; Rick Paul van Mulligen en Jamie Trenité in seizoen 19, aflevering 7; en Ron Boszhard en Patrick Martens in het jubileumseizoen, aflevering 6.
In seizoen 7 en seizoen 20 werd de finale gespeeld met vier finalisten.
In seizoen 11 (aflevering 9) en seizoen 23 (aflevering 8) bevatte een test drie additionele vragen over de toekomst. Hierdoor moesten de kandidaten de eerstvolgende opdracht beïnvloeden, opdat deze strookte met hun antwoorden.
In seizoen 19 zaten in sommige jokers vrijstellingen verstopt. Kandidaten konden de jokers openbreken om deze vrijstellingen te verdienen. Als de joker eenmaal opengebroken was en er niks in zat, werd hij ongeldig.
Vier kandidaten keerden terug nadat zij een rood scherm hadden gekregen. Dit betreft Gijs Staverman (seizoen 5), Richard Groenendijk (seizoen 6), Paul Rabbering (seizoen 7) en Tim Haars (seizoen 13). Ron Boszhard (seizoen 18) en  Sarah Janneh (seizoen 23) kregen eveneens een kans om in een volgende aflevering terug te keren, maar daar slaagden ze niet in.
Vijf kandidaten verlieten het spel zonder een rood scherm gezien te hebben. Dit betreft Roeland Fernhout (seizoen 5; wegens ziekte), Manuel Venderbos (seizoen 10, wegens ziekte), Janine Abbring (seizoen 13, wegens een ongeval bij een 11 meter hoge sprong in het water) en Jean-Marc van Tol (seizoen 18, wegens persoonlijke omstandigheden). Astrid (seizoen 4) kreeg een aanbod van Angela en verliet als enige vrijwillig het spel. Ze nam 7.000 euro mee naar huis en zorgde er zo voor dat deze test en executie niet doorging.
In seizoen 22 konden de kijkers live meekijken met de opnames van het programma en op deze manier invloed uitoefenen op het spel. Als gevolg hiervan werden de kandidaten voor dit seizoen al op 28 augustus 2021 bekendgemaakt (dit gebeurt normaal gesproken pas in november, tegelijk met de locatie). De kandidaten moesten tijdens de eerste executie elk een pleidooi houden waarom ze niet de Mol wilden zijn. Deze pleidooien werden via een livestream uitgezonden. Daarna mochten de kijkers stemmen op degene die zij het meest en die zij het minst verdacht vonden. Degene die het minst verdacht werd, kreeg twee vrijstellingen, één voor zichzelf en één om aan een andere kandidaat te geven. Tijdens de eerste aflevering op 1 januari 2022 was te zien welke kandidaat deze twee vrijstellingen kreeg en aan welke andere kandidaat diegene één van die twee vrijstellingen had gegeven. Dit seizoen werd bovendien met 11 in plaats van 10 kandidaten gespeeld.
De kijkers mochten zelf de kandidaten en het land van seizoen 23 bekendmaken. Op verschillende locaties stonden kisten en door het oplossen van puzzels en raadsels konden ze deze openen en er op deze manier achter komen wie de kandidaten waren en wat het opnameland was.
In seizoen 23 maakte Everon Jackson Hooi, de mol van het voorgaande seizoen, in aflevering 1 aan alle kandidaten telefonisch bekend of ze speler of mol waren, waarbij de kandidaten gezamenlijk in één ruimte waren, en dus elkaars reactie konden zien. Ook de kijkers zagen de reacties van de kandidaten. Hierdoor kregen zij een eerste hint voor het speuren naar de Mol. Deze bekendmaking is opgenomen in studio De Hallen in Amsterdam. Gedurende het seizoen werd de "Moltelefoon" waarmee hij dit deed tevens gebruikt om telefoongesprekken te voeren met de Mol.
In hetzelfde seizoen wordt de executie net als in de Belgische versie van het programma eliminatie genoemd.
Ook verscheen in dit seizoen het "molgeld"(het fysieke geld dat verdiend kan worden) pas in aflevering 4. Dit had te maken met een bijzondere eliminatie waarbij geldkoffers moesten worden verdeeld.
In aflevering 7 van seizoen 23 werd de test niet via de laptop gedaan, maar "analoog". De kandidaten moesten de vragen van de test zoeken in een doolhof en deze beantwoorden met een viltstift.


== Presentatoren ==

Tot en met seizoen 5 presenteerde Angela Groothuizen het programma. Haar contract bij de AVRO werd echter niet verlengd, waarna de presentatie van het programma werd overgenomen door Karel van de Graaf. Na dit een seizoen gedaan te hebben wilde de AVRO hem niet meer voor dit spelprogramma gebruiken, omdat hij het gezicht van informatieve programma's diende te worden. Door Van de Graaf werd dit met succes aangevochten, waarna hij ook seizoen 7 mocht doen. Na Wie is de Mol? twee seizoenen gepresenteerd te hebben, nam hij ontslag bij de AVRO en werd hij opgevolgd door Pieter Jan Hagens. Vanaf het twaalfde seizoen werd Hagens opgevolgd door Art Rooijakkers, die zelf seizoen 11 won. Hij stopte na het achttiende seizoen vanwege zijn overstap naar RTL 4 en werd opgevolgd door Rik van de Westelaken. Van de Westelaken won zelf het vijftiende seizoen.


== Overzicht van alle seizoenen ==


== Wie is de Mol? Experience (voorheen Molfandag) ==

Jaarlijks wordt na afloop van elk seizoen de zogeheten Molfandag georganiseerd door RealityNet (een organisatie die werkt rond tv-programma's als Wie is de Mol?, Expeditie Robinson en Peking Express), AVROTROS en IDTV. Liefhebbers van het programma kunnen elkaar, kandidaten, betrokkenen, producers en de presentator van het programma ontmoeten in een informele omgeving. De drie vaste onderdelen van elke Molfandag zijn de veiling, het vragenvuur en de Molquiz. Tijdens de veiling kunnen belangstellenden authentieke voorwerpen uit de serie kopen. De opbrengst gaat naar een goed doel. De bezoekers kunnen kandidaten uiteenlopende vragen stellen tijdens het vragenuur en de winnaar van de Molquiz mag de titel van "grootste Molkenner" dragen. Tot 2017 vond de Molfandag plaats in het stadsinformatiecentrum De Observant te Amersfoort. Sinds 2018 is de Molfandag bij AVROTROS in Hilversum. Sinds 2016 heet de Molfandag Wie is de Mol? Experience. In 2020 en 2021 was er geen Molfandag vanwege de coronapandemie die in 2020 uitbrak. De veiling ging deze jaren wel door. Deze werd deze jaren online gehouden, in 2020 op Realitynet en in 2021 op de site van Wie is de Mol? In 2022 vond de fandag zoals gewoonlijk weer plaats. In 2023 is er opnieuw geen Molfandag. Ook dat jaar werd de veiling online gehouden via de site van Wie is de Mol?. 


== Spin-offs ==

Van Wie is de Mol? zijn verschillende spin-offs gemaakt.


=== Die is de Mol! (2007) ===

Voorafgaand aan seizoen 8 werd een 'voorprogramma' uitgezonden, genaamd Die is de mol!. In dit programma werden de kijkers getraind op het zoeken naar de mol en werden de kandidaten alvast getest op hun 'molkwaliteiten'.


=== Wie is de Mol? Junior (2008 en 2014) ===

Op 4 september 2007 maakte de AVRO bekend dat er ook een Wie is de Mol? Junior voor kinderen zou komen. De opnames hiervoor werden in de zomer van 2007 al afgerond en het programma werd door Sipke Jan Bousema gepresenteerd. De eerste serie startte 17 mei 2008. Er is weinig verschil met de 'grote' Wie is de Mol? Wat anders is, is dat er niet voor geld wordt gespeeld, maar voor 'vierduiten' (een oud-Hollandse munt) die de winnaar op het eind kan omwisselen voor prijzen. Bovendien speelt het programma zich niet af in het buitenland, maar in Zwolle. Op 13 augustus 2013 maakte de AVRO bekend dat er in 2014 weer een kinderversie van Wie is de Mol? zou komen. De inschrijving voor het tweede seizoen begon gelijk die dag. Dit tweede seizoen werd eveneens gepresenteerd door Art Rooijakkers, en speelde zich af in Maastricht en Zeeland. Vanaf dit seizoen wordt het spel net als bij de volwassenen om gewoon geld gespeeld. Dit geld kan de winnaar schenken aan de bescherming van een bedreigde diersoort.


=== Moltalk (2013-heden) ===

Sinds januari 2013 verschijnt het programma Moltalk waarin het spelprogramma Wie is de Mol? wordt nabeschouwd door bekende Nederlanders; dit zijn vaak oud-deelnemers aan dit programma.


=== Niets is wat het lijkt – Wie is de Mol? special (2013–2015) ===

Vanaf 2013 wordt er voorafgaand aan het nieuwe seizoen een speciale Wie is de Mol?-uitzending vertoond waarin wordt teruggeblikt op afgelopen seizoenen en vooruitgeblikt op het nieuwe seizoen. De nieuwe kandidaten stellen zich kort voor en vertellen hun tactieken, de oud-kandidaten en oud-mollen vertellen over hun avontuur en doen een voorspelling over de nieuwe mol. Elk jaar worden er nieuwe gasten gevraagd om te vertellen over een verschillend onderwerp. Zo wordt er verteld over bepaalde opdrachten, hoe het spel is veranderd, hoe je Wie is de Mol? meemaakt als presentator, hoe het is om als eerste Wie is de Mol? te moeten verlaten en meer. De laatste Niets is wat het lijkt – Wie is de Mol? special werd uitgezonden op 30 december 2015. Voor seizoen 17 werd dit vervangen door een speciale Moltalk: The Kickoff-uitzending.


=== Wie is de Mol? Podcast (2019-heden) ===

Met ingang van het seizoen 2019 is er een officiële Wie is de Mol? Podcast, waarin Annemieke Schollaardt en Rik van de Westelaken napraten met afgevallen kandidaten en een kijkje achter de schermen geven. De eerste podcast is uitgebracht op 6 januari 2019. In seizoen 22 was Splinter Chabot de presentator van de podcast. Ook wordt het format en het moment van het uitkomen van de afleveringen gewijzigd. In de podcast onderzocht presentator Chabot alle deelnemers. Deze afleveringen kwamen voor de start van het seizoen online. In seizoen 23 werd de presentatie overgedragen aan Rik van de Westelaken. De podcast focust zich nu meer over de opnameplekken, en de geschiedenis van het land, naast het praten met de (afgevallen) kandidaten.


=== Mollenstreken (2020-heden) ===

Na elke aflevering van seizoen 20 maakte Lavezzi Rutjes, de zoon van Nathan Rutjes, op Instagram een nabeschouwing. Vanaf bonusseizoen Renaissance maakt hij jaarlijks deze nabeschouwing onder de naam Mollenstreken voor NPO Zapp op de zondag na elke aflevering. Met deze nabeschouwing won hij in 2021 de Zapp-Award voor het beste jeugdprogramma.


=== Niet de Mol (2022-heden) ===

Vanaf seizoen 2022 presenteert Splinter Chabot de videoserie Niet de Mol, waarin hij elke zaterdag een kandidaat interviewt die het spel vroegtijdig heeft moeten verlaten. Sinds seizoen 2023 is deze serie ook te bekijken via NPO Start.


== Wie is de Mol?-app ==

Via de Wie is de Mol?-app kunnen kijkers kandidaten verdenken en hiermee punten scoren. Punten dienen elke aflevering opnieuw te worden ingezet. Als punten zijn ingezet op spelers die in het spel blijven (en dus mogelijk de Mol zijn), worden deze verdubbeld. Punten die zijn ingezet op de kandidaat die afvalt worden van de score afgetrokken. Na de finale worden alle punten die zijn ingezet op de mol nogmaals verdubbeld (Molbonus). Sinds 2020 is het ook mogelijk om op maandag via de app een vraag uit de test te beantwoorden voor extra punten. Ook deze punten worden pas na de finale toegekend. Als alle punten op één kandidaat worden ingezet en deze valt af, dan gaan deze allemaal verloren en is men uit het spel. Men kan dan de resterende afleveringen niet meer meespelen. Het spel begint elk seizoen met 100 punten.
Deze app kan individueel of met meerdere personen tegelijk worden gespeeld in een poule.
In de app worden ook statistieken bijgehouden over de mate waarin kandidaten verdacht worden. Deze statistieken zijn ook terug te vinden op de site van Wie is de Mol? en zijn te zien tijdens Moltalk. Ook kan men via de app een Molvisie geven. De leukste Molvisies worden behandeld in Moltalk.


== Dvd's ==

In 2009 kwam een compilatie-dvd uit, genaamd 'De allerbeste opdrachten'. Hierop stond een top 9 van opdrachten, uit elk seizoen een.
Op 16 maart 2010 bracht Video Film Express het eerste seizoen (uitgezonden in 1999) uit op dvd. Sinds 14 september 2010 is seizoen 2 (uitgezonden in 2001) op dvd verkrijgbaar.


== Molboekje ==

Sinds 2014 verschijnt voor elk nieuw seizoen een Molboekje voor de kijkers. Dit boekje is vanaf november direct na de bekendmaking van de kandidaten en het opnameland (m.u.v. seizoen 22, toen waren de kandidaten al in augustus bekend) in de winkel en online verkrijgbaar (voorheen kon dit Molboekje enkel gewonnen worden met een puzzel uit de Avrobode). Hierin kunnen de kijkers aantekeningen maken over wat ze zien tijdens de uitzendingen. In het boekje staat tevens extra informatie over het programma, de opnamelocatie en de kandidaten. Verder staat er informatie in over de voorgaande seizoenen. 
Ook de kandidaten krijgen elk seizoen een Molboekje waarin ze aantekeningen kunnen maken tijdens de opnames. Deze boekjes worden soms ingezet bij opdrachten. Bij de test zie je de kandidaten vaak in deze boekjes kijken.


== Trivia ==

De muziek in de leader is een deel van het nummer Oratio van het album Preces Meae van de Franse zanger Ugo Farell.
De "vorige- en volgende week muziek" komt uit het nummer 'Spiderbots' van Marco Beltrami, afkomstig van de soundtrack van de film I, Robot.
De muziek die na de executie wordt gebruikt, is het nummer 'New York City' uit de film "The Bone Collector".
In het logo van het programma is een vingerafdruk verwerkt als symbool voor de zoektocht naar de Mol.
In de seizoenen 12 en 21 stonden er enkel vrouwen in de finale. In seizoen 12 waren dit Anne-Marie Jung (Mol), Hadewych Minis (winnaar) en Liesbeth Staats (verliezend finalist) en in seizoen 21 waren dit Renée Fokker (Mol), Charlotte Nijs (verliezend finalist) en Rocky Hehakaija (winnaar). Een finale met enkel mannen is nog niet voorgekomen. In De Mol België gebeurde dit één keer.
Op 29 januari 2015 werd Wie is de Mol? niet uitgezonden, omdat iemand met een pistool de studio's van de NOS in Hilversum was binnengedrongen. Hierdoor waren er geen uitzendingen mogelijk op NPO 1, 2 en 3. Deze aflevering is een dag later alsnog uitgezonden.
In 2006, 2010 en 2014 werd het programma in februari twee weken niet uitgezonden vanwege de Olympische Winterspelen.
Van 2015 t/m 2019 en vanaf 2023 wordt de finale rechtstreeks uitgezonden. Van 2015 t/m 2019 werd dit gedaan vanuit het VondelCS in het Amsterdamse Vondelpark. In 2021 werd de finale uitgezonden vanuit de Westergasfabriek, in 2022 vanuit de Rode Hoed en in 2023 vanuit Paleis Soestdijk. Sinds 2018 is het ook mogelijk de finale te bekijken in bioscopen in het hele land. Voorheen werd de finale uitgezonden vanuit Kasteel Keukenhof in Lisse.
In 2020 en 2021 moest de finale noodgedwongen zonder publiek worden uitgezonden vanwege de coronapandemie die in 2020 uitbrak. Ook was het in deze jaren niet mogelijk om de finale in bioscopen te bekijken, Nederland was beide jaren tijdens de finale in lockdown met als gevolg dat alle bioscopen op dat moment gesloten waren.
De aflevering van 16 januari 2021 was het Meest uitgesteld bekeken programma in 2021 (binnen 6 dagen na de uitzenddag) van de Nederlandse televisie.
Twee presentatoren namen eerder zelf deel aan het programma. Beiden wonnen het seizoen waarin ze deelnamen.
Art Rooijakkers (2012-2018) won het programma in 2011.
Rik van de Westelaken (vanaf 2019) won het programma in 2015.
In 2013 moest Janine Abbring in aflevering 3 al het spel verlaten. Niet omdat ze een rood scherm kreeg, maar omdat ze tijdens een opdracht haar rug brak. Abbring zat op het goede spoor: ze verdacht de uiteindelijk ontmaskerde Mol Kees Tol. Winnares Paulien Cornelisse gaf de helft van de pot aan Janine Abbring.
Fans van het programma worden 'molloten' genoemd. In 2022 werd dit woord toegevoegd aan de Van Dale.
Mol Everon Jackson Hooi (2022) zorgde met € 8.065,- voor de laagste pot ooit. Hiermee versloeg hij Renée Fokker (2021) met €9.675,-. Hiermee is twee jaar achter elkaar het record van de laagste pot ooit gebroken. In 2021 gebeurde dit ook bij De Mol in België. Mol Lennart Driessen zorgde daar toen eveneens voor de laagste pot ooit met een bedrag van €18.240,-.
Vaste prik tijdens elk seizoen is de lasergame-opdracht, een opdracht waarbij de kandidaten het met laserguns moeten opnemen tegen de Mol of andersoortige vijanden die terugschieten. Enkele seizoenen is dat niet voorgekomen, zoals in seizoen 18.
Loeki de Leeuw ziet in een van zijn comebackfilmpjes uit 2021 een tv-scherm met de leader van Wie is de Leeuw? Dit filmpje was tevens te zien op 29 december 2022 om 20:30 uur.
Slechts drie keer werd een eerder bezocht land wederom bezocht in een later seizoen; in seizoen 5 naar Australië (voor het eerst bezocht in seizoen 1). In seizoen 23 naar Zuid-Afrika (voor het eerst bezocht in seizoen 13, tien seizoenen eerder) en in seizoen 24 naar Mexico (voor het eerst bezocht in 2008).
In seizoen 23 had alleen finalist Daniël Verlaan de juiste Mol ingevuld tijdens de finaletest. Hij had als enige door dat dit Jurre Geluk was en werd daarom automatisch tot winnaar uitgeroepen.


== Wie is de Mol buiten Nederland ==


=== België ===

Het format van Wie is de Mol werd bedacht en geproduceerd door het Belgische televisiebedrijf Woestijnvis. De eerste drie seizoenen werden uitgezonden door de VRT. Na drie seizoenen zette Woestijnvis het populaire programma stop. Dit komt door de filosofie van het productiehuis. Ze maken steeds maximaal drie seizoenen van een programma. Zo stoppen ze steeds op een hoogtepunt. Vanaf 2016 wordt De Mol echter weer jaarlijks uitgezonden door Play4 (voorheen VIER). Sinds 2018 kent ook dit programma een nabeschouwing die na het programma wordt uitgezonden, dit heet Café de Mol. De Belgische versie van De Mol wordt gespeeld door onbekende Vlamingen (in tegenstelling tot de Nederlandse versie). In België begint het programma rond de finale van de Nederlandse versie. Het wordt daar uitgezonden van maart t/m mei. De opnames worden gemaakt in het najaar van het jaar ervoor. Het programma is via de site van Play4 en NPO Start ook te zien in Nederland. In 2022 werd de Nederlandse mol voor het eerst uitgezonden op de Belgische televisie via Play5 onder de naam De Mol NL. Het werd daar alleen niet op zondagavond, maar op woensdagavond uitgezonden.
In 2022 kende de Belgische versie een heuse primeur. Voor het eerst in de hele geschiedenis van het programma wereldwijd verliet de Mol voortijdig het spel. Mol Philippe dacht zichzelf te hebben verraden nadat hij tijdens de tweede nacht in zijn slaap had gepraat over een proef waarbij geld was verdiend. Hierdoor voelde hij zichzelf verdacht en durfde hij niet meer te slapen. Het gevolg hiervan was dat zijn mentale en fysieke gezondheid achteruit ging en hij niet meer in staat was om het seizoen af te maken als Mol. Hij moest in aflevering 4 afhaken. Er moest dus ter plekke een vervangende Mol worden gekozen die het seizoen dan voor hem af moest maken. Dat betekende dus dat het spel vanaf aflevering 4 feitelijk helemaal opnieuw moest beginnen. De finale van dit seizoen werd net als in de Nederlandse versie live uitgezonden. Deze werd op 8 mei 2022 uitgezonden vanuit Paleis 12 in Brussel.


=== Andere landen ===

De Mol is wereldwijd voor ongeveer dertig landen geproduceerd. De Amerikaanse variant op het programma, The Mole, telt vijf seizoenen, waarvan drie seizoenen met onbekende en twee seizoenen met bekende Amerikanen zijn gemaakt, met als filmlocaties onder andere Hawaï. Het laatste seizoen was in 2008. Andere namen voor het concept zijn Agent in Polen, O Sabotador in Portugal, Mullvaden in Zweden, Wer ist der Maulwurf en vanaf 2020 The Mole in Duitsland, La Talpa in Italië, El Traidor en El Topo in Spanje en The Mole in Groot-Brittannië, de VS en Australië. Op Netflix verscheen in 2022 een eigen versie onder de titel The Mole. Deze begon op 7 oktober.


== Externe link ==

Officiële website Wie is de Mol?, AVROTROS