"hierdie artikel handel oor die taal. vir die etniese groep, sien nederlanders.nederlands ([\u02c8ne\u02d0d\u0259rl\u0251nts] ) is 'n wes-germaanse taal wat deur meer as 24 miljoen moedertaalsprekers in die w\u00eareld gepraat word. die totale aantal sprekers word geskat op omtrent 29 miljoen. behalwe dat nederlands die amptelike taal van nederland is, is dit ook 'n amptelike taal in belgi\u00eb (amptelike taal van die belgiese deelstaat vlaandere en naas frans is nederlands ook een van die twee amptelike tale in die brusselse hoofstedelike deelstaat) en suriname.\nnederlands is verder die amptelike taal van aruba, cura\u00e7ao en sint maarten in suid-amerika en die karibiese gebied. in samewerkingsorganisasies word die taal erken in die benelux, die europese unie, die karibiese gemeenskap en die unie van suid-amerikaanse nasies. 'n beraamde 95 persent van die afrikaanse woordeskat is van nederlandse oorsprong. afrikaans het kenmerke van verskeie nederlandse dialekte.\ndie woord nederlands word dikwels gebruik as sinoniem vir standaardnederlands, wat deur die media gebruik en op skole onderrig word. nederlands het egter ook 'n bre\u00ebre betekenis en word ook gebruik vir die nederfrankiese variasies uit die lae lande, en soms ook die nederlandse kreole en afrikaans (ook beskou as 'n halfkreool).\n\n\n== taalkundige terme ==\nin die middeleeue word die nederlandse taal meesal duuts (noord) of diets (suid) genoem, wat eintlik \"volkstaal\" beteken (diet \"volk\") en ter onderskeiding van die latynse taal van die kerk en frans wat die adel dien.\nin sy gediftongeerde vorm duits word hierdie term nog tot in die 17de eeu gebruik; later word na die germaanse taal van die nederlande as nederduits verwys, in teenstelling met opperduits (die hoogduitse taal in duitsland).\nnederduits is vandag net die taalkundige term vir die dialekte van noord-duitsland, wat nie aan die tweede germaanse klankverskuiwing deelgeneem het nie. die engelse benaming vir nederlands, dutch, en ook die term nederduits of nederduitsch in die name van die afrikaanse drie susterskerke van suid-afrika, herinner nog aan die ou benaming.\nin die ou boererepublieke en die ou kaapkolonie is nederlands ook hoog-afrikaans genoem deur mense wat afrikaans praat.\n\n\n== klassifikasie ==\nnederlands is saam met engels, duits en ander taalvariante soos fries en luxemburgs 'n wes-germaanse taal. nederlands is sterk verwant aan die duitse taal, maar bevat ook vele ooreenkomste met engels. saam met nedersaksies, nederduits en hoogduits (tans die standaardtaal in duitstalige lande) behoort nederlands tot die kontinentale wes-germaanse groep van die indo-europese tale.\n\n\n=== verdeling ===\nindo-europees\ngermaans\nwes-germaans\nnederfrankies\nnederlands\n(afrikaans, nederlandse kreole)\n\n\n=== verwante tale ===\nnederlands het die meeste ooreenkomste met afrikaans. afrikaans is dan ook 'n vermenging van nederlandse dialekte wat 'n eie skryftaal ontwikkel het. wes-fries en duits is die afsonderlike tale wat na aan die standaardnederlandse taal staan en nog digterby sommige dialekte. seeus, nedersaksies en limburgs word beskou as streektale; spesiale dialekte wat naby nederlands staan. die verwantskap met engels is baie kleiner.\n\n\n== sprekers ==\nin europa en ook ter w\u00eareld is nederlands, na engels en duits die grootste germaanse taal. nederlands het egter meer sprekers as die noord-germaanse tale gekombineer, sweeds, deens, noors, yslands en faro\u00ebes.\ndie grootste nederlandstalige land is nederland met meer as 16 miljoen moedertaal- of kultuurtaalsprekers. daar is meer as ses miljoen eerstetaalsprekers in belgi\u00eb en nog 'n paar miljoen wat nederlands as tweede of derde taal kan praat. in die grensgebiede van duitsland, walloni\u00eb en frankryk word nederlands in dialekvorm gepraat. besonder in duitsland en frankryk het hierdie sprekers meestal geen kennis van die nederlandse standaardtaal nie en gebruik hulle hul dialekte steeds minder.\nin suriname is nederlands die amptelike taal en omtrent almal kan die taal baie goed praat. nederlands dien ook as omgangstaal tussen die verskeie bevolkingsgroepe en omtrent 60% van die bevolking praat nederlands as eerste taal.\nop die nederlandse antille is nederlands nie oorwegend die moedertaal of omgangstaal nie, maar wel papiaments ('n portugese kreool met nederlandse en andere invloede) op die benedewindse eilande (die abc-eilande - aruba, bonaire en cura\u00e7ao) en engels op die bowindse eilande (die sss-eilande). die meeste antiliane praat vlot nederlands, engels, papiaments en spaans.\nin die verenigde state van amerika, suid-afrika, kanada, nieu-seeland en australi\u00eb woon nederlandse en vlaamse immigrante wat nog nederlands praat. in afrika is nederlands verteenwoordig deur sy dogtertaal afrikaans wat in suid-afrika deur meer as ses miljoen moedertaalsprekers gebesig word - en nog baie meer wat afrikaans as tweede of derde taal aangeleer het. in namibi\u00eb kan ongeveer 85% van die populasie afrikaans verstaan.\n\n\n=== status ===\nnederlands is dikwels genoem as die kleinste w\u00eareldtaal en is teenwoordig in europa, amerika en afrika. ook in 'n historiese opsig het nederlands 'n relatief groot rol gespeel.\n\n\n=== huidige amptelike status ===\nnederlands word sedert 1612 as amptelike taal in nederland erken. in belgi\u00eb is nederlands die amptelike taal naas frans en duits en in vlaandere die enigste amptelike taal. in die brusselse hoofstedelike deelstaat moet nederlands die status deel met frans. in duitsland en frankryk word nederlands nie erken as minderheidstaal nie. in suriname en op aruba, cura\u00e7ao en sint maarten (die voormalige nederlandse antille) geniet nederlands ook die status as amptelike taal. afrikaans, 'n dogtertaal, is een van die amptelike tale in suid-afrika en een van die erkende streektale van namibi\u00eb.\nin internasionale samewerkingsorganisasies is nederlands een van die amptelike tale in die benelux, die europese unie (deur die lidmaatskap van belgi\u00eb en nederland) en in die karibiese gemeenskap en die unie van suid-amerikaanse nasies deur die lidmaatskap van suriname.\nvolgens die nederlandse taalunie se navorsingsverslag bevind nederlands hom in die jaar 2017 nog in 'n gunstige, handhawende posisie as vernaamste voertaal in nederland en vlaandere. die taal word in alle maatskaplike gebiede en situasies gebruik. skaafplekkies sluit wel die handhawende rol op die internet (vernaamlik wikipedia), musiek, die internasionaal geori\u00ebnteerde universiteite en as wetenskapstaal in. die taalunie stel voor wikipedia-artikels moet verryk word, nederlandse musiek moet in  'n bepaalde deel van die taalgebied stimuleer word, asook nederlandstalige terminologie moet ontwikkel word wat ook goed genoeg vir popul\u00eare wetenskapstydskrifte is.\n\n\n=== vroe\u00ebre amptelike status ===\nnederland en belgi\u00eb was koloniale groot moondhede en het die nederlandse taal oorsee saamgeneem. die nederlandse taal is erken as amptelike taal in:\n\n nederlandse kaapkolonie (1652\u20131795), tans suid-afrika\n nederlands-indi\u00eb (tot 1949), tans indonesi\u00eb\n nederlands-nieu-guinea (tot 1963), tans deel van indonesi\u00eb\n belgies-kongo (tot 1960), frans het egter 'n amptelike taal gebly in die demokratiese republiek kongo\n belgies-rwanda-burundi (tot 1962), frans het egter 'n amptelike taal gebly in boeroendi en rwanda.\n nederlandse antille (1953\u20132010), is ontmantel in lande en munisipaliteite binne die koninkryk van die nederlande.die afrikaners of boere in suider-afrika is grotendeels van nederlandse afkoms en het hulself in nederland vir die erkenning van nederlands as amptelike taal beywer. nederlands was in afrika die amptelike taal in:\n\n boererepublieke, (van 1795 tot 1902), soos;\n zuid-afrikaansche republiek (1888\u20131902)\n oranje-vrystaat (1854\u20131902)\n britse kaapkolonie (1882\u20131902)\n suid-afrika, (1910\u20131983), vanaf 1925 is afrikaans en nederlands as sinonieme beskou\n suidwes-afrika, tot 1983, afrikaans tot 1990ook in suid-afrika was nederlands amptelik erken. die oranje-vrystaat sou nederlands in 1854 as die enigste amptelike taal erken het. die kaapkolonie het nederlands in 1882 erken as amptelike taal naas engels en in 1893 is die eerste taalmonument opgerig om hierdie gebeurtenis te herdenk. die zuid-afrikaansche republiek (zar) het nederlands as die enigste amptelike taal in 1888 erken.\nin 1909 is die zuid-afrika-wet deur al vier provinsies aangeneem wat sou lei tot die totstandkoming van die unie van suid-afrika. volgens art. 137 van die unie-grondwet, is \"de engelse alsmede de hollandse talen\" as amptelike tale van die unie erken. op 8 mei 1925 is afrikaans erken as amptelike taal van die unie van suid-afrika. volgens wet 9 van 1925 is afrikaans aan nederlands gelykgestel, met terugwerkende krag tot 1910.\nin 1961 het suid-afrika 'n nuwe grondwet gekry. hiervolgens was afrikaans en engels die amptelike tale van die land, maar 'n klousule het bepaal dat by afrikaans ook nederlands bedoel word. die grondwet van 1983 het nederlands nie as amptelike taal erken nie. ook is die sinonimiteit tussen afrikaans en nederlands in 1983 nie meer bevestig nie. tussen 1910 en 1983 was nederlands en afrikaans egter amptelik sinonieme.\n\n\n== kenmerke ==\nstandaardnederlands ken omtrent 40 foneme. in fonologiese opsig word sy spesiale karakter deur die nederfrankiese grondslag bepaal. die nederfrankiese variasies het nie alle klankverskuiwinge (soos die tweede germaanse klankverskuiwing wat hoogduits be\u00efnvloed het) meegemaak nie.\n\n\n=== woorde ===\nnederlands is 'n ryk taal wat woorde betref, en bevat nou meer as een miljoen woorde, alhoewel vele nie juis meer in gebruik is nie. nederlands het dikwels 2 woorde die as sinonieme funksioneer, 'n germaanse erfwoord en 'n romaanse leenwoord. die germaanse woord kom meestal in die spreektaal voor terwyl die romaanse woord dikwels net vir formele tekste gebruik word.\n\n\n=== nederlands en ander germaanse tale ===\n\n\n=== spelling ===\ndie nederlandse spellingswyse is gebaseer op die nederlandse statebybel (wat in 1637 die eerste maal verskyn het), wat vandag baie verouderd is. in 1804 is die eerste amptelike spelling deur mathijs siegenbeek vasgestel. hier is die nederlandse letter ij bekendgestel, wat as y geskryf is, soos in afrikaans.\nmatthias de vries en lammart allart te winkel is die eerste redakteurs van die woordenboek der nederlandsche taal en het in 1864 'n nuwe spelling ontwerp. dit is in 1864 deur belgi\u00eb en later in 1883 ook deur nederland aanvaar. di\u00e9 spelling was moeilik en het naamvalle en dubbele klinkers bevat. in 1934 is die spelling verander en vereenvoudig tot die huidige weergawe.\nin 1891 is egter 'n nuwe spelling deur kollewijn ontwerp. hierdie spelling was 'n vereenvoudiging van die moeilike nederlandse spelling. russisch moet nou russies word en moeilijk moeilik, 'n spelling gebaseer op die beginsel skryf hoe jy praat.\nhierdie spelling was in sekere gemeenskappe, veral in vlaandere en in suid-afrika in gebruik geneem, maar nie amptelik aanvaar nie. in 1925 is die kollewijn spelling as die spelling vir afrikaans in suid-afrika aanvaar.\n\n\n== verspreiding ==\ndie nederlandse taal word veral in wes-europa, en in 'n mindere mate in suid-amerika en die karibiese gebied gepraat. aruba, cura\u00e7ao en sint maarten is dan ook nederlandse oorsese gebiede. in suidoos-asi\u00eb is kennis van die nederlandse taal dikwels 'n voorvereiste vir werk in handel, geskiedenis, regswetenskappe en toerisme. amsterdam is die grootste nederlandstalige stad in die w\u00eareld gevolg deur rotterdam, den haag en antwerpen (belgi\u00eb). as suider-afrika in nederlandse verband opgeneem word, is kaapstad die grootste stad, pretoria is dan die eerste stad agter antwerpen. die meeste vorme van die nederlandse kreoletale het reeds uitgesterf, afrikaans word soms beskou as 'n halfkreool. nederlands word in 40 lande aan 220 universiteite onderrig en di\u00e9 onderwys sluit dikwels ook afrikaans in.\n\n\n=== belgi\u00eb ===\nnederlands is die grootste taal van belgi\u00eb en word in sy dialekvorm nog steeds as omgangstaal gebruik. van die totale belgiese bevolking van tien miljoen praat ses miljoen nederlands as moedertaal. sedert 1970 word belgi\u00eb amptelik in vier taalgebiede verdeel, 'n eentalig nederlandse (vlaandere), 'n eentalig franse (walloni\u00eb), 'n tweetalig frans-nederlandse (brussel) en 'n duitstalige gebied. die taalgrens is in 1963 afgebaken.\ndie taalkundige situasie van brussel is tot 'n mate ingewikkeld. alhoewel statistieke suggereer dat nederlands hier nog net 'n ondergeskikte rol speel (slegs tussen sewe en vyftien persent van brusselaars praat nederlands as huistaal, veral in die noord-weste van die brusselse agglomerasie), terwyl twee derdes van die bevolking franssprekend is en 'n groeiende aantal medewerkers van europese organisasies ander tale soos engels praat, is nederlands in 'n amptelik tweetalige hoofstad nogtans 'n voorvereiste in die arbeidsw\u00eareld.\nna raming kan 95 persent van alle brusselaars vlot frans en 28 persent vlot nederlands praat. by sowat 'n derde van alle werkadvertensies is 'n uitgebreide kennis van albei tale 'n voorvereiste, en sowat 35 persent van alle ondernemings gebruik nederlands vir hul interne kommunikasie en hul kontak met die owerheid. nederlandskursusse is derhalwe meer gewild as ander taalkursusse.\nin walloni\u00eb is nederlands nie 'n amptelike taal nie, maar nederlandstaliges het in enkele munisipaliteite langs die taalgrens (sogenaamde faciliteitengemeenten) die reg om met die owerheid in nederlands te kommunikeer. ook is daar aan die nederlands-waalse grens 'n gebied waar sowel nederlandse asook duitse en franse dialekte gepraat word. hierdie gebied in franssprekende belgi\u00eb word die platdietse streek genoem.\n\n\n=== nederland ===\nnederlands word in nederland deur die oorgrote meerderheid van die bevolking as moeder- of tweede taal gebesig. in friesland het ook wes-fries amptelike status.\ndie gebruik van die nederlandse standaardtaal (algemeen beschaafd nederlands, abn) het danksy die invloed van onderwys en die media steeds meer toegeneem \u2013 ten koste van die dialekte. intussen oefen ook engels sterk invloed op nederlands uit. die omgangstaal van jongmense toon soms sterk invloede van immigrantetale soos turks, arabies, papiaments en sranantongo.\n\n\n=== nederlandse antille ===\nop die nederlandse antille, (aruba, cura\u00e7ao, bonaire, sint maarten, sint eustatius en saba) is nederlands veral 'n onderwys- en bestuurstaal. die onderlinge bevolking praat op die abc-eilande veral papiaments, 'n portugese kreoolse taal met nederlandse en andere invloede. op die s-eilande word engels gepraat. nederlands is die taal van die skole en baie antiliane wil in nederland kom werk of studeer. vir 'n klein aantal mense is nederlands op die antille die huistaal.\n\n\n=== suriname ===\nsuriname was tot 1975 'n nederlandse kolonie en nederlands is die grootste taal van die land. 60 % van die bevolking gebruik nederlands as eerste taal en vrywel alle mense praat nederlands. die verskeie bevolkingsgroepe in suriname het egter ook hulle eie taal, maar nederlands word, saam met sranan, gebruik as omgangstaal. nederlands is in suriname beter veranker as op die antille. sedert 2005 is suriname saam met belgi\u00eb en nederland lid van die nederlandse taalunie.\n\n\n=== frankryk ===\nfrans vlaams is die dialek wat gepraat word in die noordweste van frankryk aan die belgiese grens. die aantal moontlike sprekers word geskat op 80 000 tot 100 000 mense, met 20 000 mense wat daagliks die taal gebruik en 40 000 wat die taal goed kan praat. die taal het geen erkenning nie, die nederlandse standaardtaal word nie gebruik nie en niks gebeur om die taal te bevorder of selfs te red nie. die sprekers is dikwels ouer as 60 jaar alhoewel die jongeres nou nederlands in die skool leer. duinkerken en rijsel (lille) is oorspronklik nederlandstalige stede wat verfrans het.\n\n\n=== duitsland ===\ndie oorspronklike dialekte in die duitse nederrynstreek, die westelike ruhrgebied asook dele van die bergisches land-streek kan in geskiedkundige opsig as nederfrankies of nederlands geklassifiseer word - alle frankiese dialekte noord van die sogenaamde uerdingse lyn val in hierdie kategorie. veral die kleverlandse dialekte in duitsland word dikwels as nederlandse dialekte beskou.\nin die meeste skole van die huidige administratiewe distrik kleve (nederlands kleef) is nederlands of kleverlands nog in die 19de eeu as onderrigmedium gebruik. volgens sosio-linguistieke beginsels word die nederfrankiese dialekte, wat deur die duitse standaardtaal oorkoepel word, tans nie meer by nederlands gereken nie en maak dus deel uit van die duitse dialekkontinu\u00fcm. klein invloede van nederlands kan nog steeds in plaaslike duitse dialekte aangewys word.\n\n\n=== indonesi\u00eb ===\ntoe die verenigde oos-indiese kompanjie in 1799 bankrot gespeel het, is sy besittings in oos-indi\u00eb deur die nederlandse staat oorgeneem. groot dele van sumatra, dele van borneo, later ook bali, is vervolgens verower. nederlands-oos-indi\u00eb het uit 'n verskeidenheid gebiede sonder sentrale koloniale administrasie bestaan, waaronder handelsposte, plantasies en milit\u00eare basisse. die koloniale owerhede het min belang in die bevordering van die nederlandse taal en kultuur, die opbou van 'n onderwysstelsel met nederlands as voertaal of enige ander nie-ekonomiese aktiwiteit gestel. die hoofdoelwit was die ontginning van en handel met oos-indi\u00eb se natuurlike hulpbronne om maksimum-wins uit die kolonie te haal. eers vanaf die vroe\u00eb 20ste eeu het nederland begin om 'n moderne infrastruktuur met 'n skool- en gesondheidsstelsel op te bou.\nnederland se taalkundige en kulturele invloed was dus beperk, die gebruik van nederlands as verkeers- en kultuurtaal selfs ongewens. die taalbeleid van die koloniale owerheid was daarop gemik om nederlandse taalkennis as 'n voorreg van die blanke bevolking en 'n klein inheemse elite te beskerm om enige eise van gelyke regte vir javane, balinese en ander inheemse volke te voorkom.\nso het die getal nederlandsprekendes eers in die 20ste eeu van slegs 5 000 in 1900 tot sowat 860 000 in 1942 gestyg. 'n belangrike voorvereiste vir di\u00e9 groei was die toelating van inheemse leerders tot onderwys in nederlands. in 'n totale bevolking van 70 miljoen het nederlandssprekendes egter 'n klein minderheid gebly.in indonesi\u00eb, 'n nederlandse kolonie tot 1949, is nederlands tans dikwels 'n voorvereiste vir die studie van die geskiedenis en die regswetenskappe van indonesi\u00eb. nederlands is dus 'n belangrike akademiese bronnetaal. in indonesi\u00eb self is daar nog steeds heelwat ou mense wat nederlands verstaan en/of kan praat. van die mense praat die kenmerkende petjoh; 'n gekreoliseerde vorm van nederlands. dit word ook onder ouer mense van gemengde nederlandse en indonesiese afkoms (die sogenaamde indo's of indische nederlanders) in nederland gepraat. 'n ander kreoolse vorm van nederlands was javindo, hierdie vorm is nou uitgesterf. die nederlandse taal word geleer op spesiale skole in djakarta, bandoeng, soerabaja en jogjakarta. jaarliks leer meer as 10 000 studente nederlands in indonesi\u00eb. in die dorp depok is nederlands nog die dominante taal.\n\n\n=== verenigde state van amerika ===\nin noord-amerika word teen die begin van die 20ste eeu nog wel nederlands in 'n aantal dorpe gepraat; nederlands dien toe dikwels as preektaal in die kerke, en daar verskyn ook nederlandse koerante. hierdie klein taalgemeenskappe het intussen verengels. party van hierdie verengelste gemeenskappe -- soos in new jersey en new york stad -- dateer van groepe mense wat in die sewentiende eeu soontoe getrek het (bergen county, ramapough) en hul dialekte het baie na seeus (zeeland se dialek) gelyk.\nnederlands is egter nog steeds die huistaal van klein groepe immigrante in kanada, australi\u00eb, nieu-seeland en die verenigde state, soos in michigan (holland, overisel) en iowa (pella), wat van die 19de eeu stam. nederlands is hierby 'n klein w\u00eareldtaal.\n\n\n== geskiedenis van nederlands in suid-afrika ==\nhoofartikels: geskiedenis van nederlands en erkenning van nederlands.\n\n\n== nederlandse taalgeskiedenis ==\nnederlands is 'n wes-germaanse taal. die oudste taalvorm is oudnederfrankies of wesnederfrankies, wat in die \"lae lande\" van die frankiese ryk ontwikkel, alhoewel die taal ook onder die invloed van fries en saksies kom. met die uitbreiding van die saliese of wes-franke na die gebied van die huidige nederland en vlaandere ontstaan reeds vanaf die vierde eeu 'n germaanse taalgebied op romeinse gebied, wat later met die verowering van noord-galli\u00eb (486) ook na die romaanstalige gebiede van die suide uitgebrei word. die kontak met die wesfranke oefen 'n groot invloed op die ontwikkeling van die noord-franse taal, die langue d'o\u00efl, uit en lei tot die taalkundige skeiding van die suide, wat met onder meer oksitaans, die langue d'oc sy eie taalvorm en kultuur ontwikkel (o\u00efl en oc is die sjibboletwoorde vir 'ja', onderskeidelik in noord- en suid-frankryk).\ndie indo-europese taalwetenskap beskou nederlands naas nedersaksies en oosnederduits as die westelike tak van die nederduitse dialekgroep. nederlands en die nederduitse dialekte is nou verwant sodat sprekers van albei tale mekaar maklik kan verstaan. nederduits is ook die taal waarin tydens die tweede vryheidsoorlog die politieke gesprekke tussen president paul \"oom paul\" kruger en die duitse keiser wilhelm ii plaasvind.\nin die 17de eeu is daar nog steeds inheemse bronne wat nederlands by die duitse taalgebied reken. alhoewel nederlands aanvanklik net soos nederduits ondanks die klankverskuiwing nog nouverwant is aan hoogduits en die nederlandse dialekte geleidelik oorgaan na nederduitse, is daar besondere omstandighede wat verseker dat nederlands as 'n eie taalvorm kan ontwikkel.\nanders as die yl bevolkte nederduitse vlaktes is nederland en veral vlaandere reeds vanaf die middeleeue digbevolkte gebiede met 'n groot verstedelikte bevolking en 'n ryk kulturele lewe en literatuur in die landstaal. daar is minder kontak met die hoogduitse taalgebied, aangesien die suidelike nederlande (veral vlaandere) al vroeg hul eie identiteit en kultuur ontwikkel en na die noorde uitbrei. ook die vryheidsoorlog teen die spanjaarde en die afsonderlike godsdienstige ontwikkeling deur die uitbreiding van die calvinisme in die noorde skep 'n klimaat wat die vorming van 'n eie nasionale bewussyn bevorder.\ndie oudste nederlandse grammatika, die twe-spraack dateer uit die 16de eeu. hierdie boek is 'n aanset om die volkstaal te ontwikkel tot 'n standaardtaal. begin 17de eeu word 'n vertaling van die bybel in nederlands begin. hierdie vertaling is in 1635 gereed en omdat dit 'n boek is wat in die hele taalgebied versprei het, het dit taalkundig 'n belangrike invloed gehad op die standaardtaal; baie woorde en uitdrukkinge wat vandag in die standaardtaal aanwesig is, is oorspronklik afkomstig uit die statenbybel.\ndie huidige nederlandse standaardtaal berus op die nederduitse skryftaal van die 17de eeu, waarby die woordeskat geleidelik met brabantse en hollandse vorme uitgebou is. 'n ouer taalvorm is die verkeerstaal van die hanse, wat vir die handel en wetenskap ontwikkel is en net soos in noord-duitsland ook eeue lank in antwerpen, brugge en holland gebruik word.\nin teenstelling met die huidige hoogduits bewaar nederlands talle ou-duitse woordvorme soos oorlog, lenen, kiezen (vergelyk duits kurf\u00fcrst en auserkoren) en verbazen. nederlands is nie deur die tweede germaanse klankverskuiwing be\u00efnvloed nie, waarby byvoorbeeld \"t\" tot \"ss\" en \"z\" (/ts/), \"p\" tot \"f\" en \"pf\" en \"k\" tot \"ch\" ontwikkel: vergelyk nederlands water met duits wasser, zout met salz (/zalts/), kopen met kaufen, paard met pferd en zoeken met suchen. nederlands ondergaan ook party eie veranderings. in woorde soos zout (sout) het -al- of -ol- na -ou- verander.\naan die begin van die 19de eeu word begin met die standaardisering van die spelling; die eerste spelling wat in groot gebruik raak is die spelling van siegenbeek. die spelling word nog verskeie male aangepas, waarna gestandaardiseer word op die spelling van de vries en te winkel, in 1864 in belgi\u00eb en in 1883 in nederland. die spelling van de vries en te winkel blyk dusdanig bruikbaar dat, alhoewel daar enkele moderniseringe was, hy vandag nog altyd gebruik word. ook in die afrikaanse spelling is nog baie elemente uit die spelling van de vries & te winkel aanwesig.\ndanksy die kontak met die franse taalgebied is daar vroe\u00ebr 'n groot aantal woorde uit frans ontleen, waarby die franse taal nog steeds 'n invloed op die nederlands van vlaandere uitoefen. die wedersydse be\u00efnvloeding tussen frans en nederlands kan byvoorbeeld gesien word in 'n woord soos mitrailleur; hierdie franse leenwoord het as basis die franse mitraille, wat op sy beurt afkomstig is uit die germaanse woord maitan, wat binne nederlands ge\u00ebvolueer het tot mijt. vandag kom die meeste leenwoorde in nederlands uit die engelse taal.\ndie struktuur van die nederlandse taal stem grotendeels ooreen met nederduits, alhoewel die grammatika geleidelik vereenvoudig is. die sinsbou is feitlik onveranderd.\n\n\n== taalkundige terme ==\nin die middeleeue word die nederlandse taal meesal duuts of diets genoem, wat eintlik \"volkstaal\" beteken ('diet' = volk) en ter onderskeiding van die latynse taal van die kerk en die frans van die adel dien.\nin sy gediftongeerde vorm duits word hierdie term nog in die 17de eeu gebruik; later word na die germaanse taal van die nederlande as nederduits verwys, in teenstelling met opperduits (die hoogduitse taal in duitsland).\nnederduits is vandag net die taalkundige term vir die dialekte van noord-duitsland, wat nie aan die tweede germaanse klankverskuiwing deelgeneem het nie. die engelse benaming vir nederlands, dutch, en ook die term \"nederduits\" of \"nederduitsch\" in die name van die afrikaanse drie susterskerke van suid-afrika, herinner nog aan die ou benaming.\n\n\n== nederlands as kultuurtaal in duitse gebiede ==\nnederlandse en vlaamse immigrante het hulle al in die 12de eeu in 'n aantal gebiede in noord- en sentraal-duitsland gevestig, waaronder die streek tussen die weser- en elberiviermondings, in oos-holstein en veral in brandenburg, sakse en th\u00fcringen. dikwels is nederlandse immigrante vanwe\u00eb hulle vaardighede as ambagsmanne en kunstenaars, maar ook vir die bou van dyke en die kolonisasie van oos-duitse grensgebiede deur duitse vorste uitgenodig. enkele generasies lank het nederlands as die skryf- en omgangstaal van hele dorpsgemeenskappe gedien, maar is uiteindelik deur duits verdring. klein invloede van nederfrankies kan nog steeds in plaaslike nedersaksiese dialekte aangewys word.\nin die 16de en 17de eeu het nederlands nog eens 'n belangrike rol as kultuurtaal in nederduitse gebiede gespeel. reisende toneelgeselskappe uit nederland het hulle opvoerings in noord-duitsland soms in nederlands aangebied. in die nederduitse en pruisiese kusgebiede, veral in hawestede soos emden, bremen, hamburg, l\u00fcbeck, rostock, stettyn, danzig en k\u00f6nigsberg (tans kaliningrad), het nederlands daarnaas ook as korrespondensie- en verkeerstaal en in die skandinawiese en baltiese gebiede as die taal van die skeepvaart gedien. nederlandse skeeps-, seemans- en navigasieterme is vanaf die \"goue eeu\" (omtrent 1650) tot by die 19de eeu ontleen. vir die navigasie-onderwys in hamburg is in die tydperk tussen 1749 en 1810 nederlandse vakboeke gebruik.nederlands het sy grootste invloed vanaf die tydperk van die protestantse hervorming tot by die eerste helfte van die 19de eeu op die duitse gebiede langs die nederlandse grens uitgeoefen - in oos-friesland, die graafskappe bentheim, lingen en steinfurt, die gebiede gronau, gemen, werth en anholt, die hertogdomme kleve, geldern en j\u00fclich, die graafskap moers en die keurvorstelike keulense gebied rheinberg het nederlands as inheemse of vreemde skryf-, onderwys- en kerktaal gedien. in gevalle waar die plaaslike nederduitse dialek nou verwant was aan nederlands, het die taal naas hoogduits 'n funksie as standaardtaal vervul, terwyl ook gereformeerde kerkgemeentes en mennoniete om godsdienstige redes die voorkeur aan nederlands gegee het.\n\n\n== nederlands as vreemde taal ==\ntans bied sowat 250 universiteite w\u00eareldwyd kursusse in nederlands aan. skole in walloni\u00eb (die franssprekende gewes van suid-belgi\u00eb), brussel en noord-frankryk bied nederlands as 'n eerste of tweede vreemde taal aan.daar is tientalle sekond\u00eare skole in die duitse deelstate nedersakse en noordryn-wesfale (wat aan die nederlandse taalgebied grens) waar nederlands as 'n verpligte of addisionele taalvak aangebied word.\n\n\n== taalunie ==\ndie nederlandse taalunie sorg vir die behoud en die bevordering van die nederlandse taal. die lede is nederland, belgi\u00eb en suriname. die taalunie het ook 'n spesiale band met suid-afrika en indonesi\u00eb. daar het in die verlede dikwels stemme opgegaan om suid-afrika ook as lid te aanvaar. suid-afrika kan steeds lid word van die nederlandse taalunie, maar die huidige suid-afrikaanse regering sien daar geen heil in nie. om die onwillige suid-afrikaanse regering te omseil, kan die afrikaners as \"groep\" aansluit. tog is daar baie min afrikaners wat belangstel in nouer bande met nederlands. die nederlandse vaktydskrif onze taal speel 'n aktiewe rol in die bekendstelling van afrikaans in nederland en vlaandere.\nnederlanders, vlaminge, surinamers, antilliane en afrikaners kan mekaar sonder veel moeite begryp. afrikaans staan dikwels digter by die nederlandse standaardtaal as menige nederlandse dialekte in europa. sommige mense wil afrikaans en nederlands weer nouer sien saamwerk om sodoende 'n wal op te werp teen die toenemende verengelsing in die suid-afrikaanse- en nederlandse bedryfslewe.\n\n\n== nederlandse dialekte ==\ndie kaart aan die regterkant gee 'n oorsig oor die verspreiding van die nederlandse dialekte, alhoewel die meeste oorgangsdialekte nie vertoon word nie.\na. suidwestelike dialekgroep (seeus/wes-vlaams)\n\n1. wes-vlaams, insluitende frans-vlaams en seeus-vlaams\n2. seeusb. noordwestelike dialekgroep (hollands)\n\n3. suid-hollands\n4. weshoeks\n5. waterlands en volendams\n6. saans\n7. kennemerlands\n8. wes-fries\n9. bildts, midslands, stadsfries en amelandsc. noordoostelike dialekgroep (nedersaksies)\n\n10. kollumerlands\n11. gronings en noord-drents\n12. stellingwerfs\n13. midden-drents\n14. suid-drents\n15. twents\n16. twents-graafskaps\n17. gelders-overyssels\n18. veluwsd. noordelik-sentrale dialekgroep\n\n19. utrechts-alblasserwaardse. suidelik-sentrale dialekgroep\n\n20. suid-gelders\n21. noord-brabants en noord-limburgs\n22. brabants\n23. oos-vlaamsf. suidoostelike dialekgroep\n\n24. limburgsg. suriname (nie in die prent nie)\n\n25. surinaams-nederlandsh. aruba, cura\u00e7ao en sint maarten (nie in die prent nie)\n\n26. antiliaans-nederlands\n\n\n== nederlandse kreoolse tale ==\n1. berbice-nederlands in guyana*\n2. skepi in guyana*\n3. negerhollands op die maagde-eilande en puerto rico*\n4. petjoh in indonesi\u00eb\n5. javindo in indonesi\u00eb*\n6. mohawk nederlands in die verenigde state\n7. jersey nederlands in die verenigde state*\n8. albany nederlands in die verenigde state\n9. afrikaans in suid-afrika en namibi\u00eb (halfkreool)\noranjerivier-afrikaans\noosgrens-afrikaans\noorlangs\nkaapse afrikaans(* = bestaan nie meer)\n\n\n== sien ook ==\nafrikaans hoort by nederlands\nalgemeen nederlands verbond\nlys van gedrukte afrikaans-vreemdtalige woordeboeke\nnederlandse dialekte\nvalse vriende\nverskille tussen afrikaans en nederlands\n\n\n== verwysings ==\n\n\n== eksterne skakels ==\n\n(af)  nederlands, afrikaanse wikiboeke\n(en)  dutch, engelse wikiboeke\n(nl)  woordeboek afrikaans <-> nederlands, majstro.com\n(nl)  woordeboek afrikaans <-> nederlands, woordenboek.eu\n(nl)  woordeboek afrikaans <-> nederlands, woordentrainer.nl\n(en)  woordeboek afrikaans -> nederlands, travlang.com\n(en)  woordeboek nederlands -> afrikaans, travlang.com\n(nl)  woordelys afrikaans -> nederlands, de/die roepstem\n(nl)  woordelys afrikaans -> nederlands geargiveer 2 november 2010 op wayback machine, suidafrika.nl\n(af)  vertaal afrikaans <-> nederlands, google translate\n(nl)  sinne afrikaans <-> nederlands, dicts.info\n(nl)  sinne nederlands <-> afrikaans, wikitravel\n(en)  learn dutch online for free!, dutch 101\n(nl)  nederlandse taalunie, beslisorgaan oor die nederlandse taalsake\n(af)  afrikaans hoort by nederlands (met gespreksforum), petrus van eeden"