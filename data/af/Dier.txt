"diere behoort tot animalia, een van vyf (of soms ses) biologiese koninkryke. dit word ook metazoa genoem. diere is oor die algemeen veelsellige, eukariotiese organismes wat ander organismes eet  vir voeding. die meeste diere kan in die een of ander stadium van hul lewe onafhanklik en spontaan beweeg.\ndiere bestaan reeds van die prekambrium (pre\u0454) af, maar die meeste bekende dierefilums het tydens die kambriese ontploffing, sowat 542 miljoen jaar gelede, in die fossielrekord verskyn. diere kan oor die algemeen in gewerweldes en ongewerweldes verdeel word. gewerweldes het \u2019n ruggraat en maak minder as 5% van alle dierespesies uit. dit sluit in visse, amfibie\u00eb, reptiele, vo\u00ebls en soogdiere. die res is ongewerweldes; hulle het nie \u2019n ruggraat nie. dit sluit in weekdiere (mossels, oesters, seekatte, pylinkvisse, slakke); geleedpotiges (insekte, spinnekoppe, skerpioene, krappe, krewe, garnale); ringwurms (erdwurms, bloedsuiers), rondewurms, platwurms, neteldiere (jellievisse, seeanemone, korale), ribkwalle en sponsdiere.\ndie studie van diere word dierkunde of so\u00f6logie genoem.\n\n\n== etimologie ==\ndie naam \"animalia\" kom van die latynse animalis, wat beteken \"het asem\", \"het \u2019n siel\" of \"lewende wese\". die afrikaanse woord \"dier\" sluit oor die algemeen mense uit \u2013 gewoonlik word soogdiere en ander gewerweldes bedoel. die biologiese definisie verwys na alle lede van die koninkryk animalia \u2013 so uiteenlopend soos sponse, jellievisse, insekte en mense.\n\n\n== geskiedenis van klassifikasie ==\naristoteles het die lewende w\u00eareld in diere en plante verdeel, en carl linnaeus het die eerste hi\u00ebragiese klassifikasie ingestel. in linnaeus se oorspronklike skema was diere een van drie koninkryke, en dit is verdeel in vermes, insecta, pisces, amphibia, aves en mammalia. sedertdien is die laaste vier verenig onder die filum chordata.\nin 1874 het ernst haeckel die diereryk in twee subkoninkryke verdeel: metazoa (meerselliges) en protozoa (eenselliges). die protozoa is later na die koninkryk protista geskuif, en metazoa word nou beskou as \u2019n sinoniem vir animalia.\n\n\n== eienskappe ==\ndiere het verskeie eienskappe wat hulle van ander lewensvorme onderskei. hulle is eukarioties en meersellig, wat hulle onderskei van bakterie\u00eb en die meeste protista-organismes. hulle is heterotrofies (verorber ander organismes vir voeding) en verteer kos gewoonlik in \u2019n interne kamer, wat hulle onderskei van plante en alge. hulle verskil ook van plante, alge en swamme deurdat hulle nie rigiede selwande het nie.alle diere is beweeglik,al is dit net in sekere lewenstadiums. by die meeste gaan embrio's deur \u2019n blastulastadium (\u2019n kiemblasiestadium wanneer die embrio die vorm het van 'n sfeer waarvan die wand uit een sellaag bestaan), \u2019n eienskap wat eie aan diere is.\n\n\n=== struktuur ===\nmet \u2019n paar uitsonderings, soos die sponse, het diere liggame wat uit verskillende soorte weefsel bestaan. dit sluit in spiere, wat kan saamtrek en beweging beheer, en senuwees, wat seine stuur en verwerk. daar is ook gewoonlik \u2019n interne spysverteringskamer met een of twee openinge.alle diere het eukariotiese selle, omring deur \u2019n kenmerkende ekstrasellul\u00eare matriks, wat bestaan uit kollageen en elastiese glukoprote\u00efene. dit kan verkalk wees om strukture soos skulpe, bene en sponsnaalde te vorm. tydens ontwikkeling vorm dit \u2019n relatief buigbare raamwerk waarop selle kan rondbeweeg en reorganiseer kan word, en dit maak ingewikkelde strukture moontlik. in teenstelling hiermee het ander meersellige organismes, soos plante en swamme, selle wat op plek gehou word deur selwande, en hulle ontwikkel so deur progressiewe groei.\n\n\n=== voortplanting en ontwikkeling ===\nbyna alle diere is gewikkel in die een of ander vorm van seksuele voortplanting. hulle vervaardig haplo\u00efede gamete deur meiose. die kleiner, beweeglike gamete is spermselle en die groter, onbeweeglike gamete is eierselle. hulle smelt saam en vorm sigote, wat in nuwe individue ontwikkel.baie diere kan ook aseksueel voortplant. dit kan geskied deur middel van partenogenese, waar bevrugte eierselle geproduseer word sonder paring, knopvorming of verdeling.\n\u2019n sigoot ontwikkel aanvanklik in \u2019n hol sfeer, wat \u2019n blastula genoem word; dit ondergaan herrangskikking en differensiasie. in sponse swem blastulalarwes na \u2019n nuwe ligging en ontwikkel in \u2019n nuwe spons. in die meeste ander groepe ondergaan die blastula \u2019n meer ingewikkelde herrangskikking. dit vorm eers \u2019n invaginasie en dan \u2019n gastrula met \u2019n spysverteringskamer en twee aparte kiemlae \u2013 \u2019n eksterne ektoderm en \u2019n interne endoderm. in die meeste gevalle ontwikkel daar ook \u2019n mesoderm tussenin. hierdie kiemlae differensieer dan om weefsel en organe te vorm.\n\n\n=== vermyding van inteling ===\nby seksuele voortplanting lei inteling (met \u2019n nabye familielid) gewoonlik tot \u2019n afname in biologiese gehalte, soos die voorkoms van \u2019n vroe\u00eb dood by sekere spesies. diere het verskeie maniere ontwikkel om inteling te vermy en uitkruising te bevorder. sjimpansees gebruik byvoorbeeld verspreiding om te voorkom dat nabye familielede paar; individuele diere versprei na verskillende groepe en weg van die groep waarin hulle gebore is.\nin verskeie spesies paar wyfies met verskillende mannetjies en bring dus kleintjies voort van \u2019n ho\u00ebr genetiese gehalte. dit gebeur veral by wyfies wat \u2019n paartjie gevorm het met \u2019n mannetjie van swak genetiese gehalte, soos \u2019n nabye familielid.\n\n\n=== kos- en energiebronne ===\ndiere is heterotrofies, wat beteken hulle eet ander organismes, direk of indirek. hulle word gewoonlik ook verder verdeel in groepe soos karnivore, herbivore, omnivore en parasiete.predasie is \u2019n biologiese interaksie waar \u2019n roofdier (\u2019n heteretroof wat jag) sy prooi (die organisme wat aangeval word) eet. \u2019n roofdier het dalk of dalk nie sy prooi doodgemaak voordat hy dit eet, maar die daad van predasie lei gewoonlik daartoe dat die prooi doodgemaak word. die ander belangrike kosbron is dooie organiese materiaal. dit is soms moeilik om tussen di\u00e9 twee voedingsvorme te onderskei \u2013 soos wanneer \u2019n parasiet \u2019n gas-organisme eet en dan sy eiers daarop l\u00ea sodat sy kleintjies die verrottende karkas kan eet. druk wat hulle op mekaar uitoefen, lei dikwels tot \u2019n evolusie-resies tussen die jagter en prooi, en dit lei tot verskeie evolusie-aanpassings in albei.die meeste diere gebruik die energie van sonlig direk of indirek deur plante of plantvretende diere te eet. fotosintese in plante omskep die energie van sonlig in chemiese energie in die vorm van eenvoudige suikers (byvoorbeeld glukose). hierdie suikers word dan gebruik as die boustene vir plantgroei. wanneer \u2019n dier die plante vreet, of diere vreet wat die plante gevreet het, verkry hulle hul energie daaruit. die energie help die dier groei en gee hom die energie om te beweeg.diere wat naby hidrotermiese of koue bronne op die seebodem voorkom, is nie van die energie van sonlig afhanklik nie. in plaas daarvan vorm chemosintetiese archaea en bakterie\u00eb die basis van die voedselketting.\n\n\n== oorsprong en fossielrekord ==\ndaar word algemeen geglo diere het binne die groep eukariote met sweephare (flagella) ontstaan. hul naaste bekende verwante wat steeds bestaan, is die choanoflagellatea (kraagsweepdiertjies) waarvan die morfologie ooreenstem met di\u00e9 van die koanosiete (kraagselle) van sekere sponse.molekul\u00eare studies plaas diere in \u2019n supergroep genaamd opisthokonta, wat ook choanoflagellatea, die swamme en \u2019n paar klein parasitiese protiste insluit. die naam kom van die ligging van die flagellum aan die agterkant van beweeglike selle, soos by die meeste diere se spermselle, terwyl ander eukariote se flagellum gewoonlik aan die voorkant is.die eerste fossiele wat dalk di\u00e9 van diere is, is uit die proteroso\u00efese eon en het voorgekom in 665 miljoen jaar oue rotse in die trezona-formasie van suid-australi\u00eb. daar word geglo die fossiele was van vroe\u00eb sponsdiere.\ndie volgende moontlike dierefossiele was uit die einde van die prekambrium, sowat 610 miljoen jaar gelede, en is bekend as die ediacariese biota. dit is egter moeilik om \u2019n verband te vind met latere fossiele. sommige was dalk voorlopers van moderne filums, hulle kon aparte groepe gewees het of was dalk glad nie diere nie.die meeste bekende filums maak hul verskyning min of meer op dieselfde tyd in die kambrium-periode, sowat 542 miljoen jaar gelede. dit is steeds onbekend of di\u00e9 gebeurtenis, bekend as die kambriese ontploffing, veroorsaak is deur \u2019n vinnige differensiasie tussen verskillende groepe en of dit was vanwe\u00eb \u2019n verandering in toestande wat fossilering moontlik gemaak het.\nsommige paleontolo\u00eb dink diere het lank voor die kambriese ontploffing ontstaan, dalk reeds \u2019n miljard jaar gelede. spoorfossiele soos voetspore en gate uit die tonium-periode wat ontdek is, dui op die moontlike teenwoordigheid van tripoblastiese wurms (met drie kiemlae), omtrent so groot (sowat 5 mm breed) en kompleks soos erdwurms.aan die begin van die tonium sowat \u2019n miljard jaar gelede was daar \u2019n afname in die verskeidenheid van stromatoliete, wat dalk daarop dui dat weidiere hul verskyning gemaak het aangesien stromatoliet-verskeidenheid toegeneem het nadat weidiere uitgesterf het met die perm-trias- en die ordovisium-siluur-uitwissing. dit het weer afgeneem kort nadat die weidierbevolking herstel het. die ontdekking dat soortgelyke spore vandag geskep word deur die reusagtige, eensellige protis gromia sphaerica, werp egter \u2019n skadu oor die vertolking van die fossiele as bewyse van \u2019n vroe\u00eb evolusie van diere.\n\n\n== groepe diere ==\nbeide tradisionele morfologiese en moderne molekul\u00eare filogenetiese ontledings dui op \u2019n groot evolusion\u00eare oorgang van diere sonder \u2019n bilaterale simmetrie (porifera, ctenophora, cnidaria en placozoa) na di\u00e9 wat wel bilateraal simmetries is (bilateria). laasgenoemde word verder geklassifiseer in \u00f3f deuterostomia (waarby die eerste opening van die spysverteringstelsel die anus word en die tweede een die mond) \u00f3f protostomia (waarby die mond eerste gevorm word). die verwantskap tussen diere sonder \u2019n bilaterale simmetrie word betwis, maar alle diere met \u2019n bilaterale simmetrie vorm vermoedlik \u2019n monofiletiese groep. die huidige begrip van die verwantskap tussen die groot groepe diere word deur die volgende kladogram opgesom:\n\n\n=== diere sonder bilaterale simmetrie ===\nverskeie dierefilums word gekenmerk deur die afwesigheid van bilaterale simmetrie en daar word geglo hulle het vroeg in die evolusie uit ander diere ontwikkel. die sponse (porifera) het vermoedelik eerste ontwikkel en word beskou as die oudste dierefilum. hulle het nie die komplekse organisasie wat in die meeste ander filums aangetref word nie. hul selle is gedifferensieer, maar in die meeste gevalle nie in aparte soorte weefsel georganiseer nie. sponse neem gewoonlik voedingstowwe in deur water deur gaatjies in te trek. \u2019n reeks studies van 2008 tot 2015 ondersteun egter die mening dat ctenophora, of die ribkwalle, die basale lyn van diere is. di\u00e9 bevinding is omstrede, want dit dui daarop dat sponse dalk nie so primitief is nie, en ander navorsers meen dit is \u2019n statistieke ongerymdheid.\nfilums soos ctenophora en cnidaria, wat seeanemone, korale en jellievisse insluit, is radiaal (straalsgewys) simmetries en het spysverteringskamers met een opening wat as mond \u00e9n anus dien. albei het verskillende soorte weefsel, maar dit is nie in organe georganiseer nie. daar is net twee hoofkiemlae, die ektoderm en endoderm, met net verstrooide selle tussenin. daarom word di\u00e9 diere soms \"diploblasties\" genoem.daar word nou geglo die myxozoa, mikroskopiese parasiete wat aanvanklik as protozoa beskou is, het binne cnidaria ontwikkel.\n\n\n=== diere met bilaterale simmetrie ===\nalle ander diere vorm \u2019n monofiletiese groep wat bilateria genoem word. hulle is meestal bilateraal simmetries en het dikwels \u2019n gespesialseerde kop met voedings- en sintuiglike organe. die liggaam is triploblasties \u2013 dit beteken al drie kiemlae is goed ontwikkel \u2013 en weefsel vorm afsonderlike organe. die spysverteringskanaal het twee openinge, \u2019n mond en \u2019n anus, en daar is \u2019n interne holte bekend as \u2019n seloom (of buikholte) of pseudoseloom (skynbuikholte). daar is uitsonderings op al hierdie eienskappe.\ngenetiese studies het ons begrip van die verhouding tussen die diere in bilateria aansienlik verander. dit lyk of die meeste tot twee groot stambome behoort: deuterostomia en protostomia; laasgenoemde sluit in die ecdysozoa en lophotrochozoa. die chaetognatha is aanvanklik as deuterostomia geklassifiseer, maar onlangse molekul\u00eare studies het di\u00e9 groep ge\u00ebien as \u2019n basale protostomia-lyn.daar is ook \u2019n paar klein groepe diere met bilaterale simmetrie met relatief kriptiese morfologie waarvan die verwantskap met ander diere nog nie baie duidelik is nie. so het onlangse molekul\u00eare studies acoelomorpha en xenoturbella ge\u00ebien as behorende tot \u2019n monofiletiese groep, maar daar is weinig ooreenstemming oor of die groep binne deuterostomia ontwikkel het, en of dit \u2019n sustergroep van alle ander diere met bilaterale simmetrie (nephrozoa) verteenwoordig. ander groepe met onsekere verwantskap sluit rhombozoa en orthonectida in. een filum, monoblastozoa, is in 1892 deur \u2019n wetenskaplike beskryf, maar tot dusver was daar geen verdere bewys dat dit bestaan nie.\n\n\n==== deuterostomia en protostomia ====\ndeuterostomia verskil in verskeie opsigte van protostomia. diere van albei groepe het \u2019n volledige spysverteringstelsel. by laasgenoemde groep ontwikkel die eerste opening wat in die embrio verskyn, in die mond en die tweede opening in die anus. in eersgenoemde groep ontwikkel die openinge andersom. by die meeste protostomia vul selle eenvoudig die binnekant van die gastrula in om die mesoderm te vorm, maar by deuterostomia vorm dit deur die invaginasie van die endoderm. deuterostomia-embrio's ondergaan radiale kliewing (verdeling) en protostomia spirale kliewing.dit alles dui daarop dat deuterostomia en protostomia twee aparte, monofiletiese stambome is. die belangrikste filums van deuterostomia is echinodermata en chordata. eersgenoemde is radiaal simmetries en uitsluitlik seediere, soos seesterre, seekastaiings en seekomkommers. chordata word deur die gewerweldes, diere met rugstringe, oorheers. dit sluit in visse, amfibie\u00eb, reptiele, vo\u00ebls en soogdiere.deuterostomia sluit ook hemichordata, of die kraagdraers, in. hoewel hulle nie vandag juis volop is nie, behoort die belangrike fossiele graptoliete dalk tot hierdie groep.\n\n\n==== ecdysozoa ====\ndie ecdysozoa behoort tot protostomia en is genoem na die algemene eienskap van groei deur vervelling. dit sluit die grootste dierefilum, die arthropoda, in en bevat insekte, spinnekoppe, krappe, ens. al di\u00e9 diere se liggaam is in herhalende segmente verdeel wat gewoonlik in pare voorkom. twee kleiner filums, onychophora en tardigrada, is nabye verwante en deel di\u00e9 eienskappe. ecdysozoa sluit ook die nematoda, of rondewurms, in wat dalk die tweede grootste dierefilum is. rondewurms is meestal mikroskopies en kom voor in feitlik elke omgewing waar daar water is. \u2019n paar is belangrike parasiete. kleiner filums wat aan hulle verwant is, is nematomorpha, of die perdehaarwurms, kinorhyncha, priapulida en loricifera. hierdie groepe het \u2019n klein buikholte, wat \u2019n skynbuikholte genoem word.\n\n\n==== lophotrochozoa ====\nlophotrochozoa, wat binne die groep protostomia ontwikkel het, sluit twee van die mees suksesvolle dierefilums in, mollusca en annelida. eersgenoemde, wat die tweede grootste dierefilum is volgens spesies wat beskryf is, bevat diere soos slakke, mossels en pylinkvisse; laasgenoemde die gesegmenteerde wurms, soos erdwurms en bloedsuiers. hierdie twee groepe is lank as nou verwant beskou omdat hulle soortgelyke larwes het, maar annelida is as nader aan arthropoda beskou omdat albei gesegmenteer is. nou word hulle beskou as die resultaat van saamlopende (maar onafhanklike) evolusie vanwe\u00eb baie morfologiese en genetiese verskille tussen die twee filums.lophotrochozoa sluit ook nemertea, of die snoerwurms, sipuncula en verskeie filums in wat \u2019n sirkel tentakels met trilhare om die mond het.platyzoa sluit die filum platyhelminth, of die platwurms, in. hulle is eers as van die mees primitiewe bilateria beskou, maar dit lyk nou of hulle uit meer komplekse voorouers ontwikkel het. die groep bevat \u2019n paar parasiete, soos suigwurms and lintwurms. platwurms het nie \u2019n seloom of buikholte nie, nes hul naaste verwante, die mikroskopiese gastrotricha. die ander platyzoa-filums is meestal mikroskopies en het skynbuikholtes. die belangrikste groep is rotifera, of die raderdiertjies, wat algemeen in wateromgewings voorkom. hulle sluit ook acanthocephala, gnathostomulida, micrognathozoa en moontlik cycliophora in. hierdie groepe het almal komplekse kake en behoort tot die filum gnathifera.\n\n\n== getal bestaande spesies ==\ndiere kan in die algemeen in twee bre\u00eb groepe verdeel word: gewerweldes (diere met \u2019n ruggraat) en ongewerweldes (sonder \u2019n ruggraat). die helfte van alle gewerweldes wat beskryf is, is visse. driekwart van alle ongewerweldes wat beskryf is, is insekte. die volgende lys is van die bestaande spesies wat beskryf is vir elke groot subgroep van diere, soos beraam vir die iubn-rooilys van bedreigde spesies, 2014.3.\nmeer as 95% van alle dierespesies in die w\u00eareld wat beskryf is, is ongewerweldes.\n\n\n== kladogram ==\ndie metazoa (diere) is verwant aan die swamme (fungi) en het uit dieselfde groep eensellige eukariote ontstaan: die ophistokonta. 'n vereenvoudigde kladogram sien so uit:\n\n\n== sien ook ==\nbiologiese klassifikasie\netologie\ngroot vyf\nklein vyf diere\nonmoontlike vyf\n\n\n== verwysings ==\n\n\n== bibliografie ==\n\n\n== eksterne skakels ==\ntree of life project\nanimal diversity web. databasis met diere, klassifikasie, foto's en inligting\n\n wikispecies het meer inligting verwant aan dier\n\n wikimedia commons het meer media in die kategorie dier.\n\n wikiwoordeboek het 'n inskrywing vir dier.\n hierdie artikel is vertaal uit die engelse wikipedia"