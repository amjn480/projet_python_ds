"kaliforni\u00eb (engels en spaans: california) is 'n deelstaat aan die suidelike weskus van die verenigde state van amerika (vsa). dit is die grootste deelstaat ten opsigte van sy bevolking van sowat 39,3 miljoen (soos op 1 januarie 2016) en die derde grootste ten opsigte van sy oppervlak (410 000 vierkante kilometer), na alaska en texas. die staat grens in die ooste aan nevada, in die noorde aan oregon, en in die suidooste aan arizona. die kaliforniese kanaaleilande maak ook deel uit van die deelstaat.\ndie gebied is deur stamme van die eerste nasies bewoon toe europese ontdekkers die gebied in die 16de eeu geleidelik begin verken het. die spaanse navigator juan rodr\u00edguez cabrillo was die eerste seevaarder wat in 1542 langs die kaliforniese kus geseil het. die eerste spaanse sendingstasie in die gebied van die huidige san diego is egter eers in 1769 gevestig. dekades later het kaliforni\u00eb met die meksikaanse onafhanklikheidsoorlog in 1821 die juk van kolonialisme afgeskud en deel van die eerste meksikaanse keiserryk geword. \n\nin die meksikaans-amerikaanse oorlog tussen 1846 en 1848 het die meksikane 'n verpletterende neerlaag teen amerikaanse magte gely. volgens die verdrag van guadalupe hidalgo is uitgestrekte gebiede in noord-meksiko aan die verenigde state afgestaan. kaliforni\u00eb is reeds in 1847 aan amerikaanse magte onder die bevel van john c. fr\u00e9mont oorhandig. op 24 januarie 1848 het james w. marshall naby sutter's mill goud ontdek. gedurende die goudstormloop, wat hy ontketen het, het sowat 90 000 setlaars na die gebied gestroom. in 1850 het kaliforni\u00eb as 31ste deelstaat by die verenigde state aangesluit.\nkaliforni\u00eb was sedertdien een van die vernaamste bestemmings vir immigrante. in 1964 het kaliforni\u00eb new york verbygesteek om die mees bevolkte amerikaanse deelstaat te word. in die 20ste en 21ste eeu het kaliforni\u00eb veral nuwe aankomelinge uit asi\u00eb, meksiko en die stille oseaangebied ontvang.\nkaliforni\u00eb het 'n hoogs-ontwikkelde ekonomie, en dit sou as 'n onafhanklike staat met sy bruto geografiese produk die sesde grootste ekonomie ter w\u00eareld wees (die elfde grootste volgens koopkragpariteite). met 'n bruto binnelandse produk (bbp) van 2,2 biljoen (2 200 miljard) \u20ac het die deelstaat in 2015 ondanks sy betreklik kleiner bevolking (39 miljoen) by die europese unie se tweede grootste ekonomie, frankryk (met 'n bbp ter waarde van 2,12 biljoen \u20ac en 'n bevolking van 66 miljoen) verbygesteek. die deelstaat se aandeel aan die vsa se bbp het in 2015 13,9 persent beloop.kaliforni\u00eb het meer as 'n vyfde bygedra tot die verenigde state se ekonomiese groei sedert 2010 - meer as sy aandeel aan die totale bevolking of nasionale ekonomie. nogtans is die deelstaat se ekonomie en arbeidsmark kwesbaarder as di\u00e9 van die hele verenigde state - die verlies aan werksgeleenthede tydens 'n resessie is groter as die amerikaanse gemiddeld. daarenteen groei die kaliforniese ekonomie vinniger tydens 'n opswaaifase.\ndie belangrikste sektore van die plaaslike ekonomie is landbou, die vermaaklikheidsbedryf, ligte nywerhede (waaronder vervoertoerusting, masjienbou en elektronika), biotegnologie, ruimtevaarttegnologie, wapenvervaardiging en toerisme. enkele streke in die deelstaat word met bepaalde sektore verbind, soos los angeles en hollywood met vermaak; die central valley (sentraalvallei) met landbou; die silicon valley met inligtings- en ho\u00ebtegnologie (tegnologie- en internetreuse soos intel, oracle, apple, google en facebook het hier hulle hoofkwartiere); en die kaliforniese wynlande met wynbou. belangrike natuurlike hulpbronne, wat in die deelstaat aangetref word, sluit hout, olie, sement en natuurgas in.\nkaliforni\u00eb vorm nie net die verenigde state se demografiese en ekonomiese swaartepunt nie, maar was en is ook die deelstaat waar kwessies van nasionale belang opgewerp en nuwe leefstyle gevolg word. die universiteit van kaliforni\u00eb se berkeley-kampus was in die 1960's die bakermat van die amerikaanse free speech movement en die stadsbuurt haight ashbury in san francisco het tot 'n mekka van die hippie-beweging ontwikkel. tans is die deelstaat onder meer 'n nasionale leier op die gebied van alternatiewe energiebronne. in 2019 was byna twee derdes van die deelstaat se kragverkope uit koolstofvrye energiebronne afkomstig (hierby word kernenergie ingesluit), terwyl die aandeel hernieubare energiebronne op sowat 36 persent beraam is.\n\n\n== geografie ==\nkaliforni\u00eb is aan die weskus van die verenigde state gele\u00eb waar dit oor 'n afstand van byna 800 myl in noord-suidelike rigting strek en 200 myl in wes-oostelike rigting. die kuslyn langs die stille oseaan varieer grootliks, van warm sandstrande in die suide tot die rotskus van noord-kaliforni\u00eb. halfpad langs die kus strek bergpieke regstreeks tot in die see om die skouspelagtige natuurtonele van big sur te vorm.\ndie laer bergreekse, wat langs die kus gevorm is, beskerm die wye sentraal-vallei wat oor die hele lengte van die deelstaat strek en skep 'n gunstige klimaat vir intensiewe boerdery. verder landinwaarts verrys die ho\u00eb bergpieke van die sierra nevada-reeks, met mount whitney as die hoogste piek in die vastelandse verenigde state - op 4 421 m bo seevlak. anderkant die sierras en suid daarvan l\u00ea die barre mojave-woestyn wat ooswaarts oor die deelstaatgrens tot nevada strek.\nkaliforni\u00eb word geomorfologies in elf verskillende streke onderverdeel - van noord na suid: die klamath-berge, die kaskade-bergreeks, die modoc-plato, die basin and range province, die kusbergreeks (coast range), die sentraal-vallei, die sierra nevada, die transverse ranges (ook los angeles ranges genoem), die mojave-woestyn, die peninsular ranges en die colorado-woestyn.\n\n\n== klimaat ==\ndie grootste deel van kaliforni\u00eb is in die mediterreense klimaatsone gele\u00eb, met koel en nat winters, en warm en dro\u00eb weerstoestande in die somermaande. behalwe gebiede langs die middellandse see word vergelykbare klimatiese besonderhede slegs in drie ander w\u00eareldstreke aangetref - in sentraal-chili, die suid-afrikaanse kaapland en gebiede in suidelike en westelike australi\u00eb. die mediterreense klimaatsone word verbind met besondere plantegroei wat in kaliforni\u00eb as chaparral ('n streek met struikgewasse), foothill woodland (bosgebiede in voorheuwels wat deur bre\u00ebblaarbome en konifere oorheers word), coastal scrub (struikgewasse in laer gele\u00eb kusstreke) en immergroen bosse in berggebiede geklassifiseer word.\nweens sy groot oppervlakte en topografiese variasie is daar nogtans 'n groter spektrum klimaatsones wat van pol\u00ear tot subtropies strek. 'n besondere verskynsel langs kaliforni\u00eb se kus is somermis wat deur die koel kaliforniese seestroming (california current) veroorsaak word. gebiede, wat verder landinwaarts gele\u00eb is, het koeler winters en warmer somers. daarenteen oefen die stille oseaan 'n matigende invloed op die klimaat in kusstreke uit. \nso is die somertemperature, wat in kusgebiede naby los angeles en san francisco gemeet word, nie net die koelste van alle groot metropolitaanse gebiede in die verenigde state nie, maar ook merkbaar koeler as di\u00e9 van gebiede in die binneland en langs die ooskus van die noord-amerikaanse vasteland wat op dieselfde breedtegrade gele\u00eb is. selfs temperature, wat in die somermaande langs san diego se kuslyn naby die grens met meksiko gemeet word, is laer as in ander vastelandse streke van die verenigde state (behalwe vir alaska). enkele myle verder landinwaarts begin temperature merkbaar styg. so is die middestad van los angeles enkele grade warmer as die nabygele\u00eb kusgebied. dieselfde verskynsel kan in die gebied rondom die san franciscobaai waargeneem word. in plekke, wat teen die see beskerm word, word ho\u00ebr temperature gemeet as in plekke langs die kus.\nnoord-kaliforni\u00eb kry in die algemeen meer re\u00ebn as die suide. daarnaas oefen ook die bergreekse beslissende invloed op neerslagpatrone uit. baie van kaliforni\u00eb se natste plekke is teen die westelike hellings van berggebiede gele\u00eb. die noordweste van kaliforni\u00eb het 'n gematigde klimaat, terwyl die sentraal-vallei se klimaat as mediterreens geklassifiseer word, alhoewel met groter temperatuurskommelinge as in die kusstreke. ho\u00eb bergreekse, insluitende die sierra nevada, word deur 'n alpynse klimaat gekenmerk, met sneeuval gedurende die wintermaande en gematigde tot warm temperature in die somer.\nstreke oos van die bergreekse is in die re\u00ebnskadu gele\u00eb. hier het uitgestrekte woestynlandskappe ontstaan. ho\u00ebr gele\u00eb woestynstreke in die ooste van die deelstaat word deur baie warm somers en koue winters gekenmerk, terwyl die laer woestyne oos van die suid-kaliforniese bergreekse gematigde winters het. hier daal die kwik nouliks benede vriespunt. die vallei van die dood, 'n woestynstreek waarvan groot dele benede seevlak gele\u00eb is, word as die warmste plek op aarde beskou. hier is die warmste temperatuur ooit aangeteken - 134 \u00b0f (56,7 \u00b0c) op 10 julie 1913. die laagste temperatuur, wat ooit in die deelstaat gemeet is, was -45 \u00b0f (-43 \u00b0c) in 1937 in boca in nevada county, noordoos-kaliforni\u00eb.\n\n\n== geologie ==\nkaliforni\u00eb maak deel uit van die stille oseaan se ring van vuur, 'n geologies hoogs aktiewe gebied. so loop baie groot breuklyne soos die san andreas-breuk, waarlangs twee tektoniese plate - die noord-amerikaanse en pasifiese plaat, elkeen sowat 300 km dik - teen mekaar skuur, dwars deur die deelstaat en stel 'n groot deel daarvan, insluitende die groot metropolitaanse gebiede van los angeles en san francisco, aan aardbewings bloot. 'n deel van die vulkaniese kaskade-bergreeks strek suidwaarts tot noord-kaliforni\u00eb, met aktiewe vulkane soos mount shasta en mount lassen.\n\n\n== demografie ==\n\n\n=== hoofkenmerke ===\nkaliforni\u00eb het in die loop van die 20ste eeu merkwaardige bevolkingsgroei ervaar - met 'n inwonertal wat van slegs sewe miljoen in 1940 tot 17 miljoen in 1962 (toe die dit new york vebygesteek het om die mees bevolkte amerikaanse deelstaat te word) en 19 miljoen teen die middel van die 1960's gestyg het (toe immigrasiewette hervorm is om migrasie uit afrika, asi\u00eb, latyn-amerika en die midde-ooste te vergemaklik).volgens bevolkingsopnames deur die verenigde state se sensusburo is die deelstaat kaliforni\u00eb se bevolking in 2011 op 37,3 miljoen en die aantal huishoudings op naastenby 12,5 miljoen beraam. van die totale bevolking was 20,1 miljoen in kaliforni\u00eb en 6,7 miljoen in ander deelstate gebore. 0,4 miljoen is in puerto rico en ander amerikaanse gebiede en 10,1 miljoen in die buiteland gebore. van die buitelandse immigrante is 5,4 miljoen of 53,7% in latyns-amerika, 3,65 miljoen of 36,2% in asi\u00eb, 0,7 miljoen of 6,6% in europa, 0,1 miljoen of 1,3% in noord-amerika en 0,07 miljoen of 0,7% in oseani\u00eb gebore.\nvir 19,65 miljoen kaliforni\u00ebrs of 56,5% van die totale bevolking was engels in 2012 die huistaal, terwyl 15,1 miljoen of 43,5% ander huistale gebesig het. die grootste hiervan was spaans met 10 miljoen sprekers of 28,6%.\n\n\n=== etnisiteit in kaliforni\u00eb ===\ndie geskiedenis van betrekkinge tussen kaliforni\u00eb se verskillende etniese groepe verskil merkbaar van di\u00e9 in ander deelstate waar amerikaners van europese afkoms, indiane en swart amerikaners die belangrikste rolspelers was. grondleggende patrone is reeds in die tweede helfte van die 19de eeu gevestig. die milit\u00eare verowering van die amerikaanse weste as gevolg van die amerikaans-meksikaanse oorlog van 1846-48 het 'n nuwe samelewing laat ontstaan waarin  betrekkinge tussen verskillende bevolkingsgroepe - veroweraars, verowerdes en die groot getal nuwe immigrante wat hulle in die gebied gevestig het - op 'n etniese grondslag gevorm is.\n\n\n=== etniese afkoms ===\n\n\n=== grootste metropole ===\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== ekonomie ==\nkaliforni\u00eb het die grootste ekonomie van alle amerikaanse deelstate, met 'n bruto geografiese produk van 2,3 biljoen (2 300 miljard) in 2014. alhoewel dit hoogs gediversifiseerd is, word dit veral verbind met ho\u00ebtegnologie, vermaak en landbou. sommige van die w\u00eareld se grootste ondernemings het hulle hoofkwartiere in die deelstaat, insluitende chevron, apple, hewlett-packard, intel, google, facebook, mckesson (die grootste farmaseutiese onderneming ter w\u00eareld) en wells fargo & co.\n\n\n=== landbou ===\nkaliforni\u00eb is 'n belangrike uitvoerder van landbouprodrukte en die grootste en veelsydigste produsent van vrugte, groente, wyn en neute in die verenigde state. die deelstaat se landboustreke, wat sowat 'n kwart van die totale oppervlakte beslaan (meer as 25 miljoen akkers) en werk verskaf aan meer as 'n miljoen kaliforni\u00ebrs, produseer meer as twee derdes van alle vrugte en neute wat in die vsa geoes word, en 'n derde van die groente. \nnaastenby 5 000 wynboerderye in kaliforni\u00eb lewer 81 persent van die amerikaanse wynoes en verkoop jaarliks sowat 241 miljoen kiste wyn met 'n kleinhandelwaarde van $43,6 miljard. jaarliks word kaliforniese wyn ter waarde van meer as $1,5 miljard uitgevoer (waarby die deelstaat 95 persent van die amerikaanse wynuitvoere lewer). op internasionale vlak is kaliforni\u00eb die vierde grootste wynprodusent.ondanks die bedryf se belangrikheid vir die deelstaatekonomie - en sommige van sy streke - word dit oorskadu deur strawwe groei in ander sektore sodat sy aandeel steeds kleiner word. die bedryf het drie persent van alle werknemers in die privaat sektor in diens en dra sowat een persent tot kaliforni\u00eb se bruto geografiese produk by. watertekorte, onder meer as gevolg van droogtes, is 'n groot uitdaging vir kaliforniese boere, terwyl lewensnoodsaaklike besproeiingskemas steeds groter koste meebring.\n\n\n=== nywerhede ===\nkaliforni\u00eb se nywerheidsektor is tradisioneel hoogs ontwikkel. so het die deelstaat die hoogste industri\u00eble produksievolume van alle amerikaanse deelstate. vliegtuig- en skeepsbou was nog voor die tweede w\u00eareldoorlog belangrike bedrywe wat hoofsaaklik in die suide van kaliforni\u00eb gevestig is. ondernemings uit die ooskusstate en die midde-weste het tot die na-oorlogse industri\u00eble groei bygedra met die oprigting van kaliforniese filiale, terwyl die deelstaat ook voordeel getrek het uit federale befondsing van navorsings- en ontwikkelingsprojekte. diversifisering in kaliforni\u00eb se nywerheidsektor het gedurende die 1970's en 1980's nuwe bedrywe soos rekenaartegnologie en biotegnologie laat ontstaan of die groei van bestaande sektore soos gesondheidsdienste bevorder wat in die 1990's almal sterk groei getoon het.\nnaas die bogenoemde vervaardigingsbedrywe speel ook elektronika, chemiese produkte, voedselverwerking, asook die vervaardiging van metale en vervoertoerusting 'n belangrike rol. ekonomiese groei en die sterk bevolkingsaanwas, wat die deelstaat in die 20ste eeu ervaar het, was aandrywers vir die opswaai in die boubedryf wat eweneens tot een van die vernaamste sektore ontwikkel het. die konstruksiebedryf het sowat vyf persent van die werknemers in kaliforni\u00eb se privaat sektor in diens en dra sowat drie persent tot die deelstaat se bruto geografiese produk by. in die vroe\u00eb 21ste eeu het die bedryf egter onder druk gekom as gevolg van stygende oorkapasiteit, ho\u00eb eiendomspryse, 'n afswaai van die nasionale ekonomie en kaliforni\u00eb se openbare skuldkrisis.\nho\u00eb koste bly 'n uitdaging vir baie ondernemings. sommige van hulle het begin om hul aanlegte na ander dele van die vsa te verskuif (soos die suidooste en midde-weste) of in die buiteland te hervestig. die vraag na hoogs geskoolde vaklui vir tegnologiegedrewe vervaardigingsprosesse bly egter hoog.\n\n\n=== inligtingstegnologie ===\nkaliforni\u00eb was steeds 'n baanbrekerstaat in die tegnologiese en digitale revolusie. die stanford-universiteit in palo alto het in die 1950's 'n beskeie begin gemaak met die verhuring van kantoor- en ander ruimte aan ondernemings uit die ho\u00ebtegnologiebedryf wat vir die universiteit van enige nut kon wees. een van die eerste huurders was hewlett-packard wie se kontrak as die beginpunt van die doelgerigte konsentrasie van inligtingstegnologie-ondernemings in 'n klein gebied beskou word waarna later, in die 1980's, as silicon valley verwys sou word. hierdie term verwys eerder na die netwerk van tegnologiegedrewe besighede in sy geheel as na 'n streng afgebakende geografiese gebied.\ndie streek aan die suidelike kant van san franciscobaai, waar hulle gele\u00eb is, strek van palo alto tot san jos\u00e9, die enigste groot stedelike nedersetting in silicon valley, en beslaan rofweg 100 vierkante myl (260 vk km). hierdie munisipaliteite vorm die hartland van amerika se moderne inligtingstegnologiebedryf waar mikroverwerkers, rekenaars, sagteware, slimfone en ander digitale toestelle ontwerp en ontwikkel word. sommige van die plaaslike ondernemings het tot globale rolspelers gegroei wat die alledaagse lewe van verbruikers oorheers. hul invloed strek so ver dat hul name in enkele gevalle ingang gevind het tot die omgangstaal - soos die werkwoord to google (\"'n soektog in die soekmasjien google doen\").groot mylpale in die tegnologiese geskiedenis van silicon valley was die ontwikkeling van mikroskyfies deur intel in 1971 en die eerste persoonlike rekenaar vir die massamark wat in 1977 deur apple bekendgestel is. reeds jare vroe\u00ebr, in 1969, het len kleinrock, 'n professor in rekenaarwetenskap wat aan die universiteit van kaliforni\u00eb te los angeles (ucla) verbonde was, daarin geslaag om data vanuit 'n rekenaar in los angeles oor 'n afstand van sowat 360 myl na 'n ander rekenaar in stanford te stuur. die internet was sodoende gebore - al het die stelsel destyds vasgeloop nadat die laaste van drie letters - l, o en g - ingetik is.silicon valley het net soos die res van kaliforni\u00eb hoog gery op die golf van sukses toe gedurende die 1980's die digitale revolusie met die ontwikkeling van persoonlike rekenaars ingelui is. al het ook hierdie revolusie die pad van ekonomiese golfbewegings gevolg toe die rekenaargedrewe sakesiklus sy laagtepunt bereik en honderde ondernemings hul deure moes sluit. die volgende uitvinding van kaliforni\u00eb se kreatiewe innoveerders - die w\u00eareldwye web op die internet - het dieselfde pad geloop as die grootste beleggingsborrel ooit.\nteen die laat 1990's was werkloosheid in silicon valley feitlik onbekend. skare entrepreneurs het daarin geslaag om beleggers miljarde uit die sak te jaag - met die onsekere vooruitsig om voordeel te trek uit die volgende tegnologiese siklus. beleggers het dieselfde gedrag getoon soos delwers tydens die kaliforniese goudstormloop van 1848. entrepreneurs kon miljoene verdien met besigheidsplanne sonder gedetailleerde beskrywings van die betrokke projek. weereens het talle ondernemings insolvent geraak. die ekonomiese krisis, waaronder kaliforni\u00eb aan die begin van die nuwe millennium gebuk gegaan het, is vererg deur kragtekorte.\n\n\n=== klanktegnologie ===\ntwee groot internasionale rolspelers in die klanktegnologiebedryf, wat onder meer omringklankformate vir die rolprentbedryf en tuisteaterstelsels ontwikkel, het hulle hoofkwartiere in kaliforni\u00eb - dts, inc. (wat intussen deel uitmaak van xperi corporation in san jose) in calabasas, los angeles county en dolby laboratories in san francisco. die laasgenoemde is oorspronklik deur die amerikaanse ingenieur ray dolby (1933-2013) in londen in die verenigde koninkryk gevestig, maar in 1976 na kaliforni\u00eb verskuif.\n\n\n=== toerisme ===\nvolgens visit california, 'n nie-winsgewende organisasie en deelstaatagentskap wat bemarkingsprogramme vir kaliforni\u00eb se toerismebedryf ontwikkel en onderhou, het toeriste (onder wie 17 miljoen besoekers uit die buiteland) en sakereisigers in 2015 vsa-$122,5 miljard in die deelstaat bestee. di\u00e9 inkomste het werkgeleenthede vir 1 064 000 kaliforni\u00ebrs en 'n belastinginkomste ter waarde van $9,9 miljard op deelstaat- en plaaslike vlak gegenereer.\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== kultuur ==\n\n\n=== rolprente en televisie ===\nkaliforni\u00eb se rolprent- en televisiebedrywe, wat oorspronklik hoofsaaklik in hollywood gesetel was, maar hul ateljees en ander geriewe intussen grotendeels na ander liggings in en buite los angeles soos burbank en culver city verskuif het, is rolspelers en uitvoerders van w\u00eareldformaat. vir die rolprentbedryf se vroe\u00eb 20ste eeuse baanbrekers het suid-kaliforni\u00eb in die belangrikste behoeftes voorsien - 'n maksimum van daglig en sonskynure, gematigde temperature, gevarieerde terrein en dramatiese landskappe, historiese en moderne boukuns en goed opgeleide mannekrag.\ndie rolprentbedryf het sy eerste bloeitydperk tussen die 1920's en 1940's beleef, in 'n tyd toe mense die realiteit van twee w\u00eareldoorlo\u00eb, die prohibisie en groot depressie in die droomw\u00eareld van rolprentteaters probeer ontvlug het, maar was n\u00e1 die tweede w\u00eareldoorlog heeltemal onvoorbereid vir die uitdaging en strawwe mededinging wat televisie-uitsendings gebied het. gehore het die voorkeur begin gee aan enige televisievermaak wat tuis geniet kon word. terselfdertyd het geregshowe ferm teen die rolprentbedryf se vertikale integrasie begin optree - 'n organisasievorm waarvolgens groot rolprentmaatskappye nie net die vervaardiging van films beheer het nie, maar ook hul bemarking, verspreiding en vertoning. die bedryf se grootste rolspelers is deur regters as trusts bestempel.\nrolprentateljees het die uitdagings met tegnologiese innovasies die hoof probeer bied. wyeskermvertonings in rolprentteaters, ryker kleure, nuwe gesofistikeerde kameralense en stereofoniese klank is ingevoer, maar desondanks het die ateljees steeds groot finansi\u00eble verliese gely en begin om hul rolprentargiewe te verkoop en hul ateljeefasiliteite aan televisie-ondernemings te verhuur of te verkoop. sommige rolprentateljees soos universal het self begin om televisieprogramme te vervaardig. gedurende die 1990's het die rolprentbedryf sy ateljeestelsel met sukses begin herorganiseer en op uitvoermarkte gefokus.\n\n\n=== musiek ===\ndie meeste ondernemings van kaliforni\u00eb se musiekbedryf is in los angeles saamgetrek wat in die 1960's new york as spilpunt van die amerikaanse musieksektor vervang het. die eerste groot etiket in die deelstaat (en aan die hele amerikaanse weskus), capitol records, is in 1942 gestig, en vanaf die 1950's het onafhanklike etikette soos specialty en modern grootliks bygedra tot die ontwikkeling en gewildheid van musiekstyle soos rhythm and blues en rock and roll. reeds in die laat 1940's het kaliforniese musici hul invloed op jazzmusiek laat geld en hul eie styl gevestig waarna as cool jazz of west coast jazz verwys is.\nkaliforni\u00eb se strand- en jeugkultuur is weerspie\u00ebl in die sukses wat 'n plaaslike groep, die beach boys, met hul ontspanne musiekstyl behaal het wat as surf music, surfing harmony sounds of sunshine pop gekategoriseer is. ander kunstenaars uit suid-kaliforni\u00eb het uitgeblink in 'n verskeidenheid musiekgenres soos folk rock, country rock, punk en gangsta rap, terwyl san francisco met psigedeliese rockmusiek en bakersfield met country rock geassosieer word - die sogenaamde bakersfield sound waarin country- en rockmusiek tot 'n unieke styl versmelt. country-sanger buck owens het een van sy grootste treffers, the streets of bakersfield, aan die stad gewy.\n\n\n=== sport ===\namerikaanse voetbal: oakland raiders, san francisco 49ers, en san diego chargers.\nyshokkie: anaheim mighty ducks, los angeles kings, en san jose sharks.\nbofbal: los angeles angels of anaheim, los angeles dodgers, oakland athletics, san diego padres, en san francisco giants.\nbasketbal: golden state warriors, los angeles clippers, los angeles lakers, en sacramento kings.\nsokker: los angeles galaxy, san jose earthquakes, en club deportivo chivas usa.\n\n\n== bibliografie ==\nkevin starr, voormalige professor in geskiedenis en kaliforni\u00eb se staatsbibliotekaris het baie hoogaangeskrewe boeke oor die geskiedenis van kaliforni\u00eb geskryf, insluitend die multi-volume americans & the california dream series wat 'n aansienlike hoeveelheid geskiedenis bevat oor los angeles en die omliggende gebiede.\n\ncalifornia: a history. new york: modern library. (2007). 416 pp. single volume history of california.\ncoast of dreams: california on the edge, 1990\u20132003. new york: knopf. (2004).americans & the california dream series by kevin starr\n\namericans and the california dream, 1850\u20131915. new york: oxford university press. (1973).\ninventing the dream: california through the progressive era. new york: oxford university press. (1985).\nmaterial dreams: southern california through the 1920s. new york: oxford university press. (1990).\nendangered dreams: the great depression in california. new york: oxford university press. (1996).\nthe dream endures: california enters the 1940s. new york: oxford university press. (1997).\nembattled dreams: california in war and peace, 1940\u20131950. new york: oxford university press. (2003).\ngolden dreams: california in an age of abundance, 1950\u20131963. new york: oxford university press. (2011).\n\n\n== verwysings ==\n\n\n== eksterne skakels ==\namptelike webtuistesstate of californiatoerismevisit californiageskiedeniscalifornia historical society\nonline archive of californiawynboudiscover california winesargitektuurthe economist | 1843 magazine: the story of california\u2019s bizarre novelty architecture\nrethinking the future: architects in california | 75 top architecture firms in california"