"chi\u0144ska republika ludowa, chrl (chi\u0144. upr. \u4e2d\u534e\u4eba\u6c11\u5171\u548c\u56fd; chi\u0144. trad. \u4e2d\u83ef\u4eba\u6c11\u5171\u548c\u570b; pinyin zh\u014dnghu\u00e1 r\u00e9nm\u00edn g\u00f2ngh\u00e9gu\u00f3, ), chiny (chi\u0144. upr. \u4e2d\u56fd; chi\u0144. trad. \u4e2d\u570b; pinyin zh\u014dnggu\u00f3, ) \u2013 pa\u0144stwo w azji wschodniej, obejmuj\u0105ce historyczne chiny (bez tajwanu) oraz tybet i inne ziemie w azji \u015brodkowej zamieszkane w sumie przez 56 grup etnicznych. chiny to drugie pod wzgl\u0119dem ludno\u015bci pa\u0144stwo \u015bwiata o populacji przekraczaj\u0105cej 1,4 mld os\u00f3b, co stanowi 18,4% populacji \u015bwiata. pod wzgl\u0119dem powierzchni jest 3. na \u015bwiecie, a pod wzgl\u0119dem wielko\u015bci gospodarki 2. po usa (pod wzgl\u0119dem pkb nominalnego) i 1. pod wzgl\u0119dem pkb realnego.\nchrl ma najwi\u0119cej s\u0105siad\u00f3w spo\u015br\u00f3d wszystkich pa\u0144stw \u2013 14. s\u0105 to: afganistan, bhutan, indie, kazachstan, kirgistan, korea p\u00f3\u0142nocna, laos, mjanma, mongolia, nepal, pakistan, rosja, tad\u017cykistan, wietnam. poza tym zgodnie z polityk\u0105 migracyjn\u0105 hongkongu i makau (b\u0119d\u0105cych tzw. specjalnymi regionami administracyjnymi chrl) na ich granicach wymagana jest odprawa paszportowo-celna.\nwed\u0142ug swojej obecnej konstytucji, chi\u0144ska republika ludowa jest republik\u0105 socjalistyczn\u0105.\n\n\n== geografia ==\n\n\n=== ukszta\u0142towanie powierzchni ===\nwi\u0119ksz\u0105 cz\u0119\u015b\u0107 chin stanowi\u0105 wy\u017cyny i g\u00f3ry. niziny zajmuj\u0105 tylko 10% powierzchni kraju, przy czym du\u017ca ich cz\u0119\u015b\u0107 przypada na stepy i pustynie na p\u00f3\u0142nocy kraju. w p\u00f3\u0142nocno-wschodniej cz\u0119\u015bci kraju le\u017cy rozleg\u0142a nizina mand\u017curska (pow. 350 tys. km\u00b2) otoczona g\u00f3rami. na zach\u00f3d od niziny ci\u0105gnie si\u0119 wielki chingan (wysoko\u015b\u0107 do 2029 m n.p.m.), na p\u00f3\u0142noc ma\u0142y chingan i na wsch\u00f3d g\u00f3ry wschodniomand\u017curskie.\nwschodni\u0105 cz\u0119\u015b\u0107 chin zajmuj\u0105 aluwialne r\u00f3wniny. nizina chi\u0144ska o powierzchni 300 tys. km\u00b2 le\u017cy w dolnym biegu huang he i dorzeczu huai he. znajduj\u0105 si\u0119 tam r\u00f3wnie\u017c niziny \u015brodkowego i dolnego biegu jangcy z du\u017c\u0105 liczb\u0105 jezior.\nw po\u0142udniowo-wschodniej cz\u0119\u015bci chin le\u017c\u0105 silnie zerodowane g\u00f3ry po\u0142udniowochi\u0144skie z wysoko\u015bciami do 2120 m n.p.m.\nna p\u00f3\u0142nocy kraju wznosz\u0105 si\u0119 wy\u017cyna mongolska z pustyni\u0105 a\u0142aszan oraz wy\u017cyna ordos, do kt\u00f3rej na po\u0142udniu przylega wy\u017cyna lessowa \u2013 najwi\u0119kszy w \u015bwiecie obszar wyst\u0119powania less\u00f3w. r\u00f3wnole\u017cnikowe pasma g\u00f3rskie (g\u0142\u00f3wnie g\u00f3ry qin ling) oddzielaj\u0105 wy\u017cyn\u0119 lessow\u0105 od kotliny syczua\u0144skiej przechodz\u0105cej na po\u0142udniu w wy\u017cyn\u0119 junnan-kuejczou o charakterystycznej rze\u017abie krasowej.\npo\u0142udniowo-zachodni\u0105 cz\u0119\u015b\u0107 kraju zajmuje najwy\u017cej po\u0142o\u017cona wy\u017cyna na ziemi \u2013 wy\u017cyna tybeta\u0144ska (o wysoko\u015bciach 4000\u20135000 m n.p.m.). wy\u017cyn\u0119 t\u0119 otaczaj\u0105 najwy\u017csze pasma g\u00f3rskie \u015bwiata \u2013 karakorum (ze szczytem k2 si\u0119gaj\u0105cym 8611 m n.p.m.) oraz pamir (ze szczytem kongur shan o wysoko\u015bci 7649 m n.p.m.) od zachodu i himalaje (z najwy\u017cszym szczytem \u015bwiata, mount everestem, si\u0119gaj\u0105cym 8850 m n.p.m.) od po\u0142udnia. p\u00f3\u0142nocne obrze\u017ce wy\u017cyny stanowi system g\u00f3rski kunlun (najwy\u017cszy szczyt to muztag feng 6973 m n.p.m.) obejmuj\u0105cy liczne pasma g\u00f3rskie (m.in. a\u0142tyn-tag) rozdzielone tektonicznymi kotlinami m.in. kotlin\u0105 cajdamsk\u0105. na wschodnim kra\u0144cu wy\u017cyny ci\u0105gn\u0105 si\u0119 g\u00f3ry hengduan shan (ze szczytem minya konka o wysoko\u015bci 7556 m n.p.m.) rozcz\u0142onkowane g\u0142\u0119bokimi dolinami rzek saluin, mekong i jangcy.\nw p\u00f3\u0142nocno-zachodniej cz\u0119\u015bci kraju rozci\u0105ga si\u0119 sinciang, rozdzielony g\u00f3rami tienszan na kotlin\u0119 d\u017cungarsk\u0105 i kotlin\u0119 kaszgarsk\u0105. w obr\u0119bie kotliny kaszgarskiej znajduj\u0105 si\u0119 pustynia takla makan i najwi\u0119ksza depresja chin \u2013 kotlina turfa\u0144ska, zni\u017caj\u0105ca si\u0119 do 154 m p.p.m.\n\n\n=== klimat ===\nchiny le\u017c\u0105 w zasi\u0119gu 3 stref klimatycznych: zwrotnikowej (po\u0142udniowe wybrze\u017ca oraz wyspa hajnan), podzwrotnikowej (zachodnia, \u015brodkowa i wschodnia cz\u0119\u015b\u0107 kraju) oraz umiarkowanej (p\u00f3\u0142nocne i p\u00f3\u0142nocno-wschodnie chiny). cz\u0119\u015bci po\u0142udniowo-wschodnia i wschodnia kraju maj\u0105 klimat monsunowy z por\u0105 deszczow\u0105 i such\u0105. w tej cz\u0119\u015bci chin notuje si\u0119 najwy\u017csze opady wynosz\u0105ce 700\u20131000 mm na wybrze\u017cu morza \u017c\u00f3\u0142tego, 1500\u20132000 mm na kra\u0144cach po\u0142udniowo-wschodnich i 3000 mm na wyspie hajnan. \u015brednia temperatura w styczniu jest tu zr\u00f3\u017cnicowana: od \u20135 \u00b0c w pekinie, przez +12 do +16 \u00b0c na wybrze\u017cu morza po\u0142udniowochi\u0144skiego, do +20 \u00b0c i powy\u017cej na wyspach po\u0142udniowych. w lipcu temperatura na ca\u0142ym obszarze chin wschodnich wynosi od +25 do +30 \u00b0c. w p\u00f3\u0142nocno-wschodniej cz\u0119\u015bci chin \u015brednia temperatura w styczniu wynosi od \u201330 \u00b0c na p\u00f3\u0142nocy do \u201310 \u00b0c na po\u0142udniu. w lipcu te temperatury wynosz\u0105 odpowiednio od +20 do +25 \u00b0c, a roczna suma opad\u00f3w 250\u20131000 mm. wewn\u0119trzne i zachodnie obszary kraju maj\u0105 klimat suchy i kontynentalny. \u015brednia temperatura w styczniu jest tu zr\u00f3\u017cnicowana i wynosi od \u20138 do \u201326 \u00b0c, a w lipcu waha si\u0119 od +20 do +25 \u00b0c (w kotlinie kaszgarskiej powy\u017cej +30 \u00b0c). opady poni\u017cej 250 mm. wy\u017cyna tybeta\u0144ska ma klimat ch\u0142odny i suchy ze wzgl\u0119du na du\u017ce wzniesienie nad poziomem morza ze \u015bredni\u0105 temperatur\u0105 w lipcu poni\u017cej +10 \u00b0c. pora deszczowa na ca\u0142ym obszarze chin wyst\u0119puje w lecie, z najwi\u0119kszymi opadami w lipcu i sierpniu. w lecie i jesieni\u0105 do wybrze\u017cy po\u0142udniowo-wschodnich docieraj\u0105 tajfuny z ulewnymi deszczami. na suchych obszarach zachodu cz\u0119sto wyst\u0119puj\u0105 burze py\u0142owe.\n\n\n=== wody ===\nwi\u0119ksz\u0105 cz\u0119\u015b\u0107 chin odwadniaj\u0105 rzeki nale\u017c\u0105ce do zlewiska oceanu spokojnego (56,7%). do zlewiska oceanu indyjskiego nale\u017cy 6,9% powierzchni, a do zlewiska oceanu arktycznego nale\u017cy 0,4%. reszta (czyli 36% powierzchni) nale\u017cy do obszar\u00f3w bezodp\u0142ywowych. najg\u0119stsza sie\u0107 rzeczna wyst\u0119puje na nizinie chi\u0144skiej, a najrzadsza na pustynnych terenach zachodniej cz\u0119\u015bci kraju. g\u0142\u00f3wne rzeki to jangcy, huang he, xi jiang, huai he i amur (na granicy z rosj\u0105). na terenie chin pocz\u0105tek bior\u0105 i p\u0142yn\u0105 w znacznych odcinkach wielkie rzeki po\u0142udniowej i wschodniej azji: indus, brahmaputra, mekong i saluin. chi\u0144skie odcinki tych rzek skupiaj\u0105 1/3 potencja\u0142u hydroenergetycznego chin. s\u0105 one jednak w znikomym stopniu wykorzystywane. najd\u0142u\u017csz\u0105 rzek\u0105 na obszarach bezodp\u0142ywowych jest tarym. chi\u0144skie rzeki s\u0105 intensywnie wykorzystywane do nawadniania zw\u0142aszcza w \u015brodkowych i wschodnich chinach. we wschodnich chinach wyst\u0119puj\u0105 katastrofalne powodzie spowodowane du\u017cymi wahaniami stanu w\u00f3d w rzekach oraz zamuleniem koryt rzecznych. w przesz\u0142o\u015bci rzeki niziny chi\u0144skiej cz\u0119sto zmienia\u0142y swoje koryta.\nzasoby energetyczne chi\u0144skich rzek szacuje si\u0119 na oko\u0142o 680 gw, z czego 40% przypada na dorzecze jangcy, a 20% brahmaputry. we wschodnich chinach biegnie najd\u0142u\u017cszy kana\u0142 \u017ceglowny na \u015bwiecie \u2013 wielki kana\u0142 o d\u0142ugo\u015bci 1782 km. \u0142\u0105czy on pekin z portem w hangzhou.\nna obszarze chin wyst\u0119puje oko\u0142o 700 jezior o powierzchni powy\u017cej 100 km\u00b2. najliczniej wyst\u0119puj\u0105 one na nizinie \u015brodkowej i w dolnym biegu jangcy. najwi\u0119ksze to poyang hu o powierzchni 2700\u20135100 km\u00b2, dongting hu (oko\u0142o 4000 km\u00b2), hongze hu i tai hu. s\u0105 one wykorzystywane jako naturalne zbiorniki retencyjne. na wy\u017cynie tybeta\u0144skiej znajduj\u0105 si\u0119 jeziora g\u0142\u00f3wnie s\u0142one (m.in. kuku-nor i nam co). w suchych regionach region\u00f3w autonomicznych sinciang i mongolia wewn\u0119trzna s\u0142one jeziora g\u0142\u00f3wnie o charakterze reliktowym (m.in. lob-nor, bosten hu i hulun nur). w p\u00f3\u0142nocno-wschodnich chinach, przy granicy z rosj\u0105, du\u017ce jezioro chanka (po chi\u0144sku xingkai hu). najwi\u0119ksze obszary bagienne w chinach wyst\u0119puj\u0105 na p\u0142askich, \u017ale odwadnianych terenach p\u00f3\u0142nocno-wschodnich (g\u0142\u00f3wnie w wid\u0142ach rzek ussuri i sungari) oraz w po\u0142udniowej cz\u0119\u015bci kotliny cajdamskiej.\n\n\n=== \u015bwiat ro\u015blinny ===\nflora chin jest bardzo bogata i r\u00f3\u017cnorodna. naturalne zbiorowiska le\u015bne zosta\u0142y w wi\u0119kszo\u015bci zaj\u0119te przez pola uprawne, przez co stanowi\u0105 one dzi\u015b tylko 12% powierzchni kraju. na p\u00f3\u0142nocnym wschodzie w wielkim chinganie wyst\u0119puje tajga sosnowo-modrzewiowa przechodz\u0105ca na po\u0142udnie w d\u0119bowo-sosnowe lasy mieszane. na nizinie chi\u0144skiej naturalna ro\u015blinno\u015b\u0107, jak\u0105 by\u0142y lasy monsunowe, zosta\u0142a ca\u0142kowicie wyniszczona. na wododzia\u0142ach zachowa\u0142y si\u0119 naturalne lasy li\u015bciaste z d\u0119bami, wi\u0105zami, klonami i jesionami. na po\u0142udnie od jangcy znajduj\u0105 si\u0119 lasy z drzewami zimozielonymi (m.in. sosny, stroig\u0142y i cyprysy). w g\u00f3rach po\u0142udniowochi\u0144skich wiecznie zielone lasy z drzewami tungowymi, kamforowcami, wawrzynami i zaro\u015blami bambusowymi. na wybrze\u017cu morza po\u0142udniowochi\u0144skiego i przybrze\u017cnych wyspach wyst\u0119puj\u0105 wiecznie zielone lasy zwrotnikowe, bogate w palmy, bambusy, liany i epifity. wy\u017cyny i kotliny p\u00f3\u0142nocnych i p\u00f3\u0142nocno-zachodnich chin porastaj\u0105 stepy \u2013 na wschodzie bujne \u0142\u0105kowe, na zachodzie suche z kserofilnymi gatunkami ostnic i bylic. zachodni\u0105 cz\u0119\u015b\u0107 mongolii wewn\u0119trznej oraz sinciang zajmuj\u0105 p\u00f3\u0142pustynie i pustynie, a wy\u017cyn\u0119 tybeta\u0144sk\u0105 wysokog\u00f3rskie stepy i pustynie. w chi\u0144skich g\u00f3rach zaznacza si\u0119 pi\u0119trowy uk\u0142ad ro\u015blinno\u015bci. w chinach przetrwa\u0142o wiele relikt\u00f3w flory, m.in. mi\u0142orz\u0105b i metasekwoja. z chin wywodzi si\u0119 r\u00f3wnie\u017c wiele ro\u015blin u\u017cytkowych, takich jak brzoskwinie czy herbata.\n\n\n== historia ==\nchi\u0144ska republika ludowa zosta\u0142a proklamowana 1 pa\u017adziernika 1949 przez mao zedonga po wygranej przez jego zwolennik\u00f3w wojnie domowej. pokonani zwolennicy kuomintangu i ich lider czang kaj-szek wycofali si\u0119 na tajwan, dok\u0105d przenie\u015bli rz\u0105d republiki chi\u0144skiej. chi\u0144ska republika ludowa obj\u0119\u0142a wi\u0119kszo\u015b\u0107 historycznych teren\u00f3w chin, a jej granice zosta\u0142y dodatkowo poszerzone w 1950 roku w wyniku interwencji w tybecie. w polityce wewn\u0119trznej na pocz\u0105tku lat 50. przeprowadzono reform\u0119 roln\u0105, w wyniku kt\u00f3rej pomi\u0119dzy 300 milion\u00f3w ch\u0142op\u00f3w rozdzielono 47 milion\u00f3w hektar\u00f3w ziemi, znacjonalizowano g\u0142\u00f3wnie warto\u015b\u0107 zagraniczn\u0105, w\u0142asno\u015b\u0107 miejscowej bur\u017cuazji pozosta\u0142a prywatna. w 1950 roku chiny udzieli\u0142y wsparcia korei p\u00f3\u0142nocnej i wys\u0142a\u0142y swoje wojska na wojn\u0119 korea\u0144sk\u0105. na prze\u0142omie 1953 i 1954 roku opracowano za\u0142o\u017cenia tzw. okresu przej\u015bciowego od kapitalizmu do socjalizmu, w ramach kt\u00f3rych za\u0142o\u017cono, \u017ce w przeci\u0105gu 15\u201318 lat przeprowadzi si\u0119 industrializacj\u0119, kolektywizacj\u0119 i nacjonalizacj\u0119. w 1954 roku wprowadzono now\u0105 konstytucj\u0119. w 1955 roku skr\u00f3cono okres przej\u015bciowy i w ci\u0105gu roku skolektywizowano rolnictwo oraz przeprowadzono nacjonalizacj\u0119. ten tzw. wielki skok naprz\u00f3d, kt\u00f3ry mia\u0142 doprowadzi\u0107 do szybkiej industrializacji kraju sko\u0144czy\u0142 si\u0119 katastrof\u0105 gospodarcz\u0105 i kl\u0119sk\u0105 g\u0142odu, w wyniku kt\u00f3rej zmar\u0142o 20\u201330 mln os\u00f3b. w 1961 roku zliberalizowano gospodark\u0119 i wprowadzono polityk\u0119 \u201eregulacji\u201d. polityka ta doprowadzi\u0142a do podzia\u0142u w rz\u0105dzie, zwolennicy \u201eregulacji\u201d skupili si\u0119 wok\u00f3\u0142 deng xiaopinga i liu shaoqi, natomiast przeciwnicy wok\u00f3\u0142 mao zedonga.\nna prze\u0142omie lat 50. i 60. nast\u0105pi\u0142 roz\u0142am radziecko-chi\u0144ski, w wyniku kt\u00f3rego chiny popad\u0142y w d\u0142ugoletni konflikt z blokiem wschodnim. tak\u017ce dotychczas dobre relacje z indiami uleg\u0142y pogorszeniu, co poskutkowa\u0142o si\u0142owym zaj\u0119ciem przez chiny spornych obszar\u00f3w p\u00f3\u0142nocnego kaszmiru (wojna chi\u0144sko-indyjska). w 1966 roku zwolennicy frakcji mao w rz\u0105dzie og\u0142osili rewolucj\u0119 kulturaln\u0105, w ramach kt\u00f3rej polityk\u0119 regulacji pot\u0119piono, a jej zwolennik\u00f3w odsuni\u0119to z rz\u0105du. w 1969 roku mia\u0142 miejsce konflikt nad ussuri, w trakcie kt\u00f3rego chiny star\u0142y si\u0119 z wojskiem zsrr. po 1971 (\u015bmier\u0107 lin biao) zhou enlai podj\u0105\u0142 pierwsz\u0105 nieudan\u0105 pr\u00f3b\u0119 rezygnacji z cz\u0119\u015bci cel\u00f3w rewolucji kulturalnej, kt\u00f3ra jak si\u0119 okaza\u0142o, by\u0142a w mniemaniu wielu pora\u017ck\u0105. \u015bmier\u0107 mao w 1976 roku doprowadzi\u0142a do usuni\u0119cia z partii frakcji \u201eradykalnej\u201d (banda czworga) i zwolennik\u00f3w rewolucji kulturalnej. od 1977 roku do w\u0142adzy stopniowo powraca\u0142 deng xiaoping, kt\u00f3ry nast\u0119pnie na wiele lat obj\u0105\u0142 w\u0142adz\u0119 w chinach. na pocz\u0105tku lat 80. hua guofenga zast\u0105pili liberalnie nastawieni zhao ziyang i hu yaobang. w ramach zmian politycznych pot\u0119piono rewolucj\u0119 kulturaln\u0105, rehabilitowano osoby represjonowane w trakcie jej trwania, zliberalizowano gospodark\u0119 i kontynuowano polityk\u0119 \u201eotwarcia na \u015bwiat\u201d (kt\u00f3ra zosta\u0142a zapocz\u0105tkowana przez mao u schy\u0142ku jego \u017cycia). w ramach reform dekolektywizowano rolnictwo, utworzono sektor prywatny i utworzono specjalne strefy ekonomiczne.\nw ramach odpr\u0119\u017cenia mi\u0119dzynarodowego dosz\u0142o do normalizacji stosunk\u00f3w z zsrr oraz podtrzymano zapocz\u0105tkowane przez mao kontakty ze stanami zjednoczonymi. zahamowanie gospodarki doprowadzi\u0142o w 1989 roku do protestu na placu tian\u2019anmen st\u0142umionego przez armi\u0119. po tym incydencie miejsce zhao ziyanga jako przyw\u00f3dcy rz\u0105dz\u0105cej partii obj\u0105\u0142 jiang zemin. chiny kontynuuj\u0105 reformy gospodarcze i rozwijaj\u0105 relacje zagraniczne. pod koniec lat 90. w sk\u0142ad chrl wesz\u0142y dotychczasowe kolonie pa\u0144stw zachodnich \u2013 hongkong i makau. bardzo szybki wzrost gospodarczy kraju doprowadzi\u0142 do tego, \u017ce w 2006 roku chiny sta\u0142y si\u0119 trzeci\u0105 pod wzgl\u0119dem wielko\u015bci gospodark\u0105 \u015bwiata.\n\n\n== ustr\u00f3j polityczny chrl ==\n\n\n=== przestrzeganie praw i swob\u00f3d ===\ncho\u0107 \u015brodki kontroli gospodarczej zosta\u0142y znacznie z\u0142agodzone w chinach od 1978 roku, dzia\u0142alno\u015b\u0107 polityczna w dalszym ci\u0105gu by\u0142a \u015bci\u015ble kontrolowana przez rz\u0105d centralny i w\u0142adze lokalne. konstytucja chi\u0144skiej republiki ludowej chin stanowi, \u017ce \u201eprawa podstawowe\u201d obywateli obejmuj\u0105 wolno\u015b\u0107 s\u0142owa, wolno\u015b\u0107 prasy, prawo do sprawiedliwego procesu, wolno\u015bci wyznania, udzia\u0142u w wyborach powszechnych i praw maj\u0105tkowych. jednak\u017ce przepisy te nie s\u0105 stosowane w praktyce.\ncenzura polityczna wypowiedzi i informacji w spos\u00f3b jawny i rutynowy ucisza krytyk\u0119 rz\u0105du i rz\u0105dz\u0105cej komunistycznej partii chin. szczeg\u00f3lnie \u015bcis\u0142a jest kontrola prasy. reporterzy bez granic uznaj\u0105 chrl za jedno z najbardziej restrykcyjnych pa\u0144stw dla prasy. w rankingu press freedom index 2018 chiny znalaz\u0142y si\u0119 na 176. miejscu na 180.\nrz\u0105d prowadzi polityk\u0119 ograniczania mo\u017cliwo\u015bci dzia\u0142alno\u015bci grup, organizacji i zwi\u0105zk\u00f3w wyznaniowych, kt\u00f3re uwa\u017ca za potencjalne zagro\u017cenie dla \u201espo\u0142ecznej stabilno\u015bci\u201d i kontroli, jak to by\u0142o w przypadku protest\u00f3w na placu tian\u2019anmen w 1989.\nwiele zagranicznych rz\u0105d\u00f3w i organizacji pozarz\u0105dowych stale krytykuje w\u0142adze chrl, z powodu powszechnego \u0142amania praw obywatelskich, w tym systematycznego stosowania d\u0142ugiego przetrzymywania w areszcie bez procesu, wymuszania zezna\u0144, tortur, zn\u0119cania si\u0119 nad wi\u0119\u017aniami, ogranicze\u0144 wolno\u015bci s\u0142owa, zgromadze\u0144, zrzeszania si\u0119, religii, prasy, i prawa pracy. chiny s\u0105 \u015bwiatowym liderem w zakresie stosowania kary \u015bmierci; w 2004 roku wykonano tam oko\u0142o 90% wszystkich egzekucji.\n\n\n== podzia\u0142 administracyjny chrl ==\n\n\n== miasta ==\nnajwi\u0119ksze aglomeracje chin to szanghaj na wschodzie, pekin na p\u00f3\u0142nocy i kanton na po\u0142udniu.\n\n\n== si\u0142y zbrojne i program kosmiczny ==\n\u0142\u0105czna liczba chi\u0144skich \u017co\u0142nierzy to 2 250 000 os\u00f3b. s\u0142u\u017cba obowi\u0105zkowa w wojskach l\u0105dowych trwa 3 lata, a w marynarce i lotnictwie 4. si\u0142y rezerwowe licz\u0105 ok. 12 milion\u00f3w \u017co\u0142nierzy. chi\u0144skie wojsko nadzoruje r\u00f3wnie\u017c program kosmiczny. wed\u0142ug rankingu global firepower (2014) chi\u0144skie si\u0142y zbrojne stanowi\u0105 trzeci\u0105 (po usa i rosji) si\u0142\u0119 militarn\u0105 na \u015bwiecie z rocznym bud\u017cetem na cele obronne w wysoko\u015bci 126 mld dolar\u00f3w (usd).\n\n\n== demografia ==\n\n\n=== dane demograficzne chi\u0144skiej republiki ludowej (2012) ===\nnarodowo\u015bci: chi\u0144czycy han (ok. 91,5%), zhuang, ujgurzy, hui, yi, tybeta\u0144czycy, miao, mand\u017curowie, mongo\u0142owie, buyi, korea\u0144czycy i inni.religia: bez religii (52,2%), religie chi\u0144skie (21,9%), buddyzm (18,2%), protestantyzm (4,3%), islam (1,8%), katolicyzm (0,7%), prawos\u0142awie i pozostali chrze\u015bcijanie (0,1%), inne religie (0,7%).\nj\u0119zyki: mandary\u0144ski, kanto\u0144ski, wu, minbei, minnan, xiang, gan, dialekt hakka i inne.\n\n\n== gospodarka ==\ngospodarka chin rozwija si\u0119 najdynamiczniej na \u015bwiecie. w ii kwartale 2010 roku nominalny pkb chin szacowano na 1,337 bln $, co daje drugie miejsce na \u015bwiecie za usa, a przed japoni\u0105 (ii kw. 2010 \u2013 1,288 bln $). z najnowszych prognoz wynika, \u017ce do roku 2030 chiny stan\u0105 si\u0119 \u015bwiatow\u0105 pot\u0119g\u0105 gospodarcz\u0105 nr 1. uwzgl\u0119dniaj\u0105c pkb realny chi\u0144ska gospodarka ju\u017c od 2001 roku znajduje si\u0119 na drugim miejscu, a od 2010 roku chiny s\u0105 najwi\u0119kszym konsumentem ropy naftowej.\ntak dynamiczny rozw\u00f3j, kt\u00f3ry trwa od lat 80., jest efektem stworzenia korzystnych warunk\u00f3w dla inwestycji zagranicznych i transferu nowych technologii, w tym rz\u0105dowych program\u00f3w wspieraj\u0105cych rozw\u00f3j bran\u017c uznanych za przysz\u0142o\u015bciowe, takich jak np. produkcja samochod\u00f3w elektrycznych. do tych warunk\u00f3w mo\u017cna zaliczy\u0107: niskie koszty pracy, zakaz strajk\u00f3w dla pracownik\u00f3w, niskie podatki, brak ogranicze\u0144 w ochronie \u015brodowiska i obietnica dost\u0119pu do ogromnego rynku zbytu. wed\u0142ug socjolog\u00f3w wa\u017cnymi czynnikami s\u0105 tak\u017ce tradycyjny szacunek wobec przedsi\u0119biorczo\u015bci i kult pracy, kt\u00f3ry w xx wieku przyczyni\u0142 si\u0119 do sukcesu pa\u0144stw zaliczanych do chi\u0144skiego kr\u0119gu kulturowego, takich jak japonia, korea po\u0142udniowa, singapur czy tajwan.\nna pocz\u0105tku ogromn\u0105 rol\u0119 w stymulowaniu inwestycji w chinach odgrywa\u0142a chi\u0144ska diaspora na ca\u0142ym \u015bwiecie, a w szczeg\u00f3lno\u015bci z pa\u0144stw i region\u00f3w przez ni\u0105 zdominowanych, takich jak hongkong, singapur czy malezja. ogromn\u0105 rol\u0119 odgrywa r\u00f3wnie\u017c tajwan, kt\u00f3ry \u2013 mimo napi\u0119\u0107 w sferze politycznej \u2013 integruje si\u0119 z chinami na p\u0142aszczy\u017anie ekonomicznej. szacuje si\u0119, \u017ce na kontynencie pracuje 1 mln obywateli tajwanu, kt\u00f3rzy stworzyli nawet 50 mln miejsc pracy. inwestycje tajwa\u0144skie odpowiadaj\u0105 za ok. 10% zysk\u00f3w z chi\u0144skiego eksportu.\npo przyst\u0105pieniu chin do wto ro\u015bnie rola inwestor\u00f3w z ameryki i europy. w 2005 roku inwestycje zagraniczne wynosi\u0142y ponad 70 mld $ i pochodzi\u0142y g\u0142\u00f3wnie z usa, japonii i pa\u0144stw unii europejskiej.\nwed\u0142ug bada\u0144 przeprowadzonych przez onz, oecd oraz cia, nier\u00f3wno\u015bci spo\u0142eczne w chinach s\u0105 mniejsze ni\u017c w usa, cho\u0107 wyra\u017anie wi\u0119ksze ni\u017c w pa\u0144stwach europejskich. rozw\u00f3j gospodarczy chin silnie wp\u0142yn\u0105\u0142 na zmniejszenie liczby os\u00f3b \u017cyj\u0105cych poni\u017cej granicy ub\u00f3stwa na \u015bwiecie. wed\u0142ug bada\u0144 banku \u015bwiatowego liczba mieszka\u0144c\u00f3w chin \u017cyj\u0105cych za mniej ni\u017c 1$ dziennie zmala\u0142a z 730 milion\u00f3w (73,5%) w 1981 do 97 milion\u00f3w (7,4%) w 2008. tym samym zmiany gospodarcze w chinach odpowiadaj\u0105 za 85% zmniejszenia \u015bwiatowej populacji \u017cyj\u0105cej poni\u017cej granicy ub\u00f3stwa. liczba mieszka\u0144c\u00f3w \u017cyj\u0105cych za mniej ni\u017c 2$ dziennie zmala\u0142a w tym okresie w chinach z 972 milion\u00f3w do 394 milion\u00f3w. na \u015bwiecie liczba ta pozosta\u0142a na niezmienionym poziomie, oko\u0142o 2,5 miliarda.\n\n\n=== turystyka ===\nw 2015 roku chiny by\u0142y na czwartym miejscu na li\u015bcie najch\u0119tniej odwiedzanych pa\u0144stw na \u015bwiecie; do kraju tego zawita\u0142o 56,886 mln turyst\u00f3w (2,3% wi\u0119cej ni\u017c w roku poprzednim). pod wzgl\u0119dem przychod\u00f3w z turystyki pa\u0144stwo to zajmuje drugie miejsce na \u015bwiecie (po usa) z wynikiem 114,109 mld dolar\u00f3w.\nchiny posiadaj\u0105 50 obiekt\u00f3w wpisanych na list\u0119 \u015bwiatowego dziedzictwa unesco, daj\u0105c temu pa\u0144stwu pierwsze miejsce w azji i drugie po w\u0142oszech na \u015bwiecie.\n\n\n== polityka spo\u0142eczna ==\npolityka spo\u0142eczna prowadzona jest centralnie przez pa\u0144stwo. obejmuje ona system emerytur, rent, zasi\u0142k\u00f3w, ubezpiecze\u0144 spo\u0142ecznych, o\u015bwiat\u0119 i opiek\u0119 zdrowotn\u0105. pa\u0144stwo zapewnia emerytury zatrudnionym w pa\u0144stwowych przedsi\u0119biorstwach i urz\u0119dach, co stanowi niewielki procent og\u00f3\u0142u ludzi pracuj\u0105cych. bezrobotni nie dostaj\u0105 zasi\u0142k\u00f3w i s\u0105 na utrzymaniu pracuj\u0105cych krewnych. istnieje tak\u017ce prawny obowi\u0105zek utrzymywania swoich rodzic\u00f3w. ponadto wyp\u0142aca si\u0119 renty inwalidzkie i zasi\u0142ki chorobowe.\nopieka zdrowotna w chinach jest p\u0142atna. ubezpieczenie zapewniaj\u0105 zak\u0142ady pracy, ale w ostatnich latach pokrywaj\u0105 one jedynie niewielk\u0105 cz\u0119\u015b\u0107 op\u0142at, w zwi\u0105zku ze wzrostem koszt\u00f3w leczenia i ograniczonym wsp\u00f3\u0142finansowaniem pa\u0144stwa. od niedawna osoby powy\u017cej 70 roku \u017cycia s\u0105 wspomagane przez pa\u0144stwo w postaci 60-procentowego pokrycia koszt\u00f3w leczenia. wi\u0119kszo\u015b\u0107 ludno\u015bci wiejskiej pozbawiona jest ubezpieczenia i musi ponosi\u0107 pe\u0142ne koszty opieki medycznej.\n\n\n== kultura ==\n\n\n=== o\u015bwiata ===\nod 1980 roku realizowana jest reforma nauczania i program\u00f3w w szkolnictwie. obowi\u0105zkiem szkolnym s\u0105 obj\u0119te dzieci w wieku 7\u201317 lat. nauka jest bezp\u0142atna, a szko\u0142y \u015bwieckie i pa\u0144stwowe. podstaw\u0119 systemu o\u015bwiatowego stanowi 5-letnia obowi\u0105zkowa szko\u0142a elementarna, w kt\u00f3rej zaczyna si\u0119 nauk\u0119 w wieku 7 lat. dalsze kszta\u0142cenie odbywa si\u0119 w p\u0142atnych, 2-stopniowych szko\u0142ach \u015brednich. wi\u0119kszo\u015b\u0107 z nich to szko\u0142y typu og\u00f3lnokszta\u0142c\u0105cego. ponadto nauczanie jest \u0142\u0105czone z prac\u0105 produkcyjn\u0105.\noko\u0142o 95% dzieci w wieku 7\u201312 lat ucz\u0119szcza do szk\u00f3\u0142 podstawowych. nauk\u0119 w szkole \u015bredniej i stopnia podejmuje oko\u0142o 60% uczni\u00f3w. w szko\u0142ach podstawowych uczy si\u0119 123,7 mln uczni\u00f3w, a w szko\u0142ach \u015brednich oko\u0142o 53 mln.\n\n\n=== nauka ===\nw chinach dzia\u0142a 10 akademii nauk, z czego najstarsz\u0105 jest za\u0142o\u017cona w 1949 roku w pekinie chi\u0144ska akademia nauk. ponadto istnieje 100 szk\u00f3\u0142 wy\u017cszych, w tym 29 uniwersytet\u00f3w. najstarsz\u0105 uczelni\u0105 jest za\u0142o\u017cony w 1895 roku uniwersytet w tianjin.\n\n\n=== prasa ===\nwzmianki o najstarszej gazecie \u201edibao\u201d (gazeta dworska) si\u0119gaj\u0105 viii wieku. by\u0142a ona wydawana w r\u00f3\u017cnych edycjach a\u017c do upadku cesarstwa w 1911 roku i jest uwa\u017cana za najd\u0142u\u017cej ukazuj\u0105cy si\u0119 periodyk w historii prasy na \u015bwiecie. obecnie w chrl ukazuje si\u0119 oko\u0142o 5000 gazet i czasopism. najwi\u0119kszy, wynosz\u0105cy 3,5 mln egz. nak\u0142ad w\u015br\u00f3d dziennik\u00f3w ma \u201erenmin ribao\u201d (dziennik ludowy), organ komunistycznej partii chin za\u0142o\u017cony w 1948 roku. dalsze miejsca zajmuj\u0105: ukazuj\u0105cy si\u0119 cztery razy w tygodniu \u201ezhongguo qingnian bao\u201d (chi\u0144ski dziennik m\u0142odzie\u017cy) za\u0142o\u017cony w 1951 roku o nak\u0142adzie 3 mln egz., dziennik \u201ewenhui bao\u201d za\u0142o\u017cony w 1937 roku (1,5 mln egz.), oraz w\u015br\u00f3d czasopism \u201ebanyue tan\u201d za\u0142o\u017cony w 1980 roku (2,4 mln egz.). w\u015br\u00f3d wydawanych w chinach gazet angloj\u0119zycznych najwa\u017cniejsze miejsce zajmuje \u201echina daily\u201d o nak\u0142adzie 200 tys. egz.\nagencje prasowe to: xinhua she (agencja \u201enowe chiny\u201d) za\u0142o\u017cona w 1931 roku w yan\u2019anie oraz \u201ezhongguo xinwenshe\u201d (chi\u0144ska agencja informacyjna) za\u0142o\u017cona w 1952 roku w pekinie z my\u015bl\u0105 o chi\u0144skich emigrantach na \u015bwiecie.\n\n\n=== radio i telewizja ===\nradio rozpocz\u0119\u0142o nadawanie w 1928, a telewizja w 1958 roku. w 1940 roku powsta\u0142a rozg\u0142o\u015bnia xinhua, kt\u00f3ra da\u0142a pocz\u0105tek obecnemu systemowi radia i telewizji. radio i telewizj\u0119 finansuje ministerstwo radia, filmu i telewizji. radio nadaje dwa programy og\u00f3lnokrajowe, programy dla tajwanu, 25-minutowy program dla mniejszo\u015bci narodowych (po kazachsku, korea\u0144sku, mongolsku, tybeta\u0144sku i ujgursku) i program dla obcokrajowc\u00f3w w j\u0119zyku angielskim, nadawany w trzech najwi\u0119kszych miastach. za\u015b chi\u0144skie radio mi\u0119dzynarodowe nadaje codziennie program w kilkudziesi\u0119ciu j\u0119zykach, w tym po polsku. w chinach dzia\u0142aj\u0105 ponadto lokalne rozg\u0142o\u015bnie takie jak: stacja frontowa fujian, stacja g\u0142os jinling, stacja komercyjna w kantonie oraz 278 rozg\u0142o\u015bni lokalnych.\ntelewizja pa\u0144stwowa nadaje dwa programy og\u00f3lnokrajowe oraz osobny dla pekinu. ponadto dzia\u0142a 278 o\u015brodk\u00f3w telewizyjnych. chrl nale\u017c\u0105 do intelsat. maj\u0105 r\u00f3wnie\u017c takie systemy satelitarne jak stw-1 i stw-2 oraz rozwijaj\u0105 sie\u0107 kablow\u0105.\n\n\n== zobacz te\u017c ==\nhymn chi\u0144skiej republiki ludowej\nkomitet centralny komunistycznej partii chin\nletnie igrzyska olimpijskie 2008\nministerstwo spraw zagranicznych (chi\u0144ska republika ludowa)\n\n\n== uwagi ==\n\n\n== przypisy ==\n\n\n== bibliografia ==\nandrzej marya\u0144ski, andrzej halimarski: chiny. warszawa: wydawnictwo naukowe pwn, 1980. isbn 83-01-00952-7.brak strony w ksi\u0105\u017cce"