"kaapstad (engels: cape town [\u02c8ke\u026apta\u028an], xhosa: ikapa) is saam met pretoria (die uitvoerende hoofstad) en bloemfontein (die geregtelike hoofstad) een van die drie hoofstede (as wetgewende hoofstad) van die republiek van suid-afrika en setel van die parlement. dit is ook die administratiewe en parlement\u00eare hoofstad van die wes-kaap en die tweede grootste stad in suid-afrika na johannesburg. die kaapstad internasionale lughawe is die tweede grootste lughawe in die land na johannesburg\u2013o.r. tambo.\n\nkaapstad l\u00ea aan die suidpunt van afrika en word ook die moederstad van suid-afrika genoem. die stad is oorspronklik as 'n verversingspos vir nederlandse skepe op pad na oos-afrika, indi\u00eb en die verre-ooste aangel\u00ea. dit was ook een van die eerste permanente europese nedersettings in afrika suid van die sahara. hier is waar die leier van die goringkhoina in 1652 met die hollanders van die verenigde oos-indiese kompanjie (in destydse nederlands: vereenigde oostindische compagnie, voc) kontak gemaak het.\nvan 'n klein hawe het kaapstad vinnig tot die grootste stad in suid-afrika ontwikkel, wat eers met die goudstormloop aan die witwatersrand in 1887 deur die nuutgestigte johannesburg verbygesteek is. nogtans huisves kaapstad volgens die sensus van 2011 met 'n bevolking van 1,3 miljoen die grootste afrikaanssprekende gemeenskap van enige stad in suid-afrika. dit is ook die enigste groot stad in die land waarin bruin suid-afrikaners 'n relatiewe meerderheid van die bevolking vorm.\nkaapstad is danksy sy natuurskoon en sy ligging aan die voet van die w\u00eareldbekende tafelberg vandag een van die mees gesogte internasionale toeristebestemmings en 'n gunstelingstad van die internasionale rolprent- en reklamebedryf. volgens 'n 2018-studie deur mercer oor die lewenskwaliteit in 231 stede regoor die w\u00eareld het kaapstad die 94ste plek verwerf, die tweede beste in suid-afrika net na durban. wanneer dit by persoonlike veiligheid kom, beland suid-afrikaanse metropole egter op die laaste plekke.terwyl die chemiese bedryf vanaf die 1970's agteruitgegaan het en die plaaslike tekstiel- en skoennywerhede hulself gedurende die 1990's teen goedkoop invoere vasgeloop het, het die vestiging van ondernemings uit die ho\u00ebtegnologiebedryf van kaapstad en sy omgewing 'n spilpunt van navorsing gemaak. reeds in 1987 het die kaapstadse stadsraad en die kleinsake-ontwikkelingskorporasie met tegnokaap (technocape) 'n liggaam in die lewe geroep wat beleggings in die ho\u00ebtegnologiesektor bevorder het.\n\n\n== geografie ==\nkaapstad is in die suidweste van die republiek van suid-afrika en die provinsie wes-kaap aan die tafelbaai van die atlantiese oseaan gele\u00eb. die stad staan internasionaal bekend vir sy ligging aan die voet van tafelberg, 'n groot, platoagtige bergmassief met 'n hoogte van 1 086 meter bo seevlak wat saam met kleiner bergspitse en heuwels soos vlaeberg, leeukop en duiwelspiek die stadshorison oorheers en 'n onmiskenbare baken geword het. tafelbaai is deur die inheemse bewoners hoeri (letterlik \"baai van die see\", sien ook khoiname van kaapstad) genoem en het sy huidige naam aan 'n portugese admiraal te danke wat in 1503 hier langs geseil het. die kaapse skiereiland, wat oor 'n lengte van sowat 35 kilometer van kaapstad in die noorde tot by die kaap die goeie hoop en kaappunt strek, is in een van die w\u00eareld se plantkoninkryke en 'n magdom soorte kom slegs hier voor.\nkaapstad se \"stadskom\" (engels: city bowl) of sentrale sakekern met sy wolkekrabbers en die woonbuurte wat rondom l\u00ea, word deur tafelbaai aan die een kant en tafelberg aan die ander begrens. die uitgestrekte voorstede aan albei kante van die bergmassief, wat in suidelike rigting in 'n aantal bergkettings oorgaan wat via die twaalf apostels tot by kaappunt strek, verskil ten opsigte van hul karakter duidelik van mekaar. die hele stadsgebied kan slegs vanaf tafelberg raakgesien word \u2013 net een miljoen van kaapstad se bewoners woon in die \"stadskom\" of ander woonbuurte naby die atlantiese oseaan of die berge, terwyl twee miljoen stadsbewoners in die uitgestrekte kaapse vlakte saamgetrek is.\nvanwe\u00eb die dikwels onrustige see rondom die kaapse skiereiland is die kaap die goeie hoop, wat sowat 50 kilometer suid van die stadsentrum gele\u00eb is, deur seevaarders al vroeg die \"kaap van storms\" genoem. die ysige benguela-stroom vloei vanuit die suide langs die kus en skep 'n mediterreense winterre\u00ebnklimaat waarin vrugte en wingerde goed aard. bemarkers beskryf kaapstad dikwels as \"die enigste stad ter w\u00eareld wat aan twee oseane gele\u00eb is\", alhoewel die atlantiese en die indiese oseaan streng gesproke eers by kaap agulhas, sowat 200 kilometer oos van kaapstad, ontmoet. hierdie kaap is ook die mees suidelike punt van afrika.\n\n\n=== administratiewe gebied en verstedeliking ===\ndie administratiewe gebied van kaapstad strek tans oor meer as 2 400 km\u00b2, terwyl die beboude gebied van die kaapse metropolitaanse gebied sowat 774 km\u00b2 beslaan. die huidige beboude gebiede brei veral in die kaapse vlakte, langs die noordelike kusvlakte en na die landelike gebiede in die noordooste uit. veral in die noordelike voorstede het sedert die laat 20ste eeu 'n noemenswaardige verskuiwing van sakebedrywighede uit sentrale dele na die stadsrand plaasgevind.\ndie bevolkingsdigtheid varieer grootliks, van tussen twee en vier wooneenhede per hektaar tot tussen 90 en 100 eenhede in digbeboude buurte van die middestad waar veelverdieping-woonstelgeboue ontstaan het. informele nedersettings is die mees digbevolkte dele van kaapstad waar die bevolkingsdigtheid so hoog as 350 tot 450 bewoners per hektaar kan wees.\n\n\n=== klimaat ===\nkaapstad het 'n mediterreense klimaat met warm en dro\u00eb somers en matige winters. die meeste re\u00ebn val in die winter wat van junie tot augustus duur. winter is ook die seisoen wanneer enkele kouefronte van die atlantiese oseaan af noordwaarts na die kaap beweeg wat neerslae en sterk noordwestelike winde meebring. in die laat lente- en vroe\u00eb somermaande waai die kaapse dokter, 'n kragtige passaatagtige suidooster wat lugbesoedeling te\u00ebwerk (vandaar sy naam), meestal in die middag van valsbaai oor die kaapse vlakte. ook di\u00e9 wind, wat sy ontstaan aan 'n suid-atlantiese ho\u00ebdrukstelsel wes van kaapstad te danke het, is relatief koel en bring vogtige lug met hom saam. februarie en vroe\u00eb maart is die maande wanneer die warm bergwind enkele weke lank van die karoo-binneland oor die kaap waai.\nop wintersdae word 'n gemiddelde maksimum van 17,5 \u00b0c en 'n gemiddelde minimum van 7,4 \u00b0c aangeteken. somertemperature wissel tussen 'n gemiddelde minimum van 15,4 \u00b0c en 'n gemiddelde maksimum van 25,8 \u00b0c. die gemiddelde jaarlikse re\u00ebnval is 515 millimeter. met 'n jaarlikse gemiddeld van 3 100 sonskynure vergelyk kaapstad gunstig met ander metropole soos los angeles (3 300 ure) en madrid (2 900 ure). watertemperatuur wissel van 10 \u00b0c aan die atlantiese kus tot 22 \u00b0c in valsbaai. die gemiddelde jaarlikse watertemperatuur is 13 \u00b0c aan die atlantiese kus en 17 \u00b0c in valsbaai.\n\n\n== geskiedenis ==\n\n\n=== vroe\u00eb geskiedenis ===\nsuid-afrika het 'n beduidende rol by die ontwikkeling van die vroe\u00eb mens gespeel, en die land is reeds meer as 100 000 jaar gelede deur klein groepe hominidae of mensagtiges bewoon. in die suid-kaap is in smitswinkelbaai naby rooikrans en by die bonteberg gebeentes en steenwerktuie ontdek wat deur mensagtige bewoners (die homo erectus) agtergelaat is en deur antropolo\u00eb by die sogenaamde stellenboschbeskawing (200 000 v.c.) gereken word. daarnaas is in die langebaan-strandmeer noord van kaapstad 'n menslike spoor uit die periode omstreeks 115 000 v.c. ontdek.hierdie eerste bewoners aan die kaap was jagters en versamelaars, wat eenvoudige steenwerktuie en vuur gebruik het. in die tydperk omtrent 8 000 v.c. het die plaaslike jagtersgemeenskappe reeds die pyl-en-boog gebruik. die groot trek na die binneland, wat omtrent 2 000 v.c. begin het, het die kaapse jagters in aanraking met hoogs ontwikkelde boerderygemeenskappe gebring.\ndie san, 'n volk van jagters en versamelaars, het sowat 35 000 jaar gelede tot 'n selfstandige groep ontwikkel; hulle word as afstammelinge van swart suider-afrikaanse volke beskou, maar verskil met hulle helder, bruin-geel velkleur, kleiner gestalte van sowat 1,60 meter en hul kenmerkende peperkorrelhare duidelik van die bantoevolksgroepe. die hollanders het na hulle as bosjemans verwys \u2013 letterlik \"mense wat agter gevlegte takkies woon\". hul leefwyse was baie eenvoudig, maar hulle het nogtans indrukwekkende rotsreli\u00ebfs, -tekeninge en -skilderye agtergelaat.\nomstreeks 200 v.c. het n\u00f3g 'n etniese groep ontstaan, vermoedelik danksy 'n vermenging van san en hamitiese herdersvolke in oos-afrika \u2013 die khoikhoi (letterlik \"mense-mense\"), 'n volk van skaap- en beestelers wat deur die hollanders \"hottentotte\" genoem is (die term khoisan verwys na albei groepe, san en khoikhoi). die khoikhoi het groot dele van die westelike suid-afrika, waaronder ook die huidige wes-kaap, bewoon. die kaap was vanwe\u00eb sy waterrykdom uiters geskik vir 'n veetelers-beskawing.\nalhoewel die twee groepe as jagters en veetelers in ekonomiese opsig mededingers was, het hulle nogtans vreedsaam naas mekaar bestaan. desondanks is die sosiale status deur die ekonomiese leefwyse bepaal waarby veetelers 'n ho\u00ebr status geniet het. die khoikhoi is gedurende die 18de eeu deur pokke-epidemie\u00eb en oorlo\u00eb verswak en teruggedring.\n\n\n=== die kaap langs die seeweg na indi\u00eb ===\ndie europese skeepvaart het in die 15de eeu baie vordering gemaak sodat portugese seevaarders in staat was om langs die weskus van afrika steeds verder suidwaarts te seil. hulle het nie soseer in afrika nie, maar eerder in 'n seeweg na indi\u00eb belang gestel \u2013 die oorsprongsland van kosbare speserye. die eerste europe\u00ebr, wat op 3 februarie 1488 in mosselbaai voet aan wal gesit en met plaaslike khoikhoi-stamme handel gedryf het, was bartolomeu dias. tydens sy terugreis na europa het dias danksy die rustige weersomstandighede ook vir die eerste keer die kaap raakgesien en besluit om ook hier voet aan wal te sit en 'n kruis (portugees: padr\u00e3o) naby kaappunt op te rig. hy het die kaap, wat vier maande vroe\u00ebr vanwe\u00eb hewige storms en swak sig deur sy mans nie raakgesien is, \"kaap van storms\" genoem. hierdie was ook nog gebruiklik nadat die portugese koning die kaap amptelik tot cabo da boa esperan\u00e7a (\"kaap die goeie hoop\") hernoem het. die portugese seevaarders het steeds weer kruise opgerig wat as 'n landmerk vir ander skepe en 'n religieus-christelike simbool gedien het \u2013 en daarnaas ook die portugese aanspraak op die land bevestig het. vanaf 1500 het portugese skepe gereeld na die indiese kolonies geseil en mosselbaai aangedoen om vars water, voedsel en ander voorrade te laai.\ndie tafelbaai is in 1503 deur die portugees antonio da saldanha ontdek wat ook die eerste europe\u00ebr in die geskiedenis was om die tafelberg te bestyg. ten spyte van die kaap se strategiese ligging het die portugese geensins daarin belang gestel om hier 'n permanente nedersetting te stig nie. daar was ander hawens soos di\u00e9 van mosambiek wat in teenstelling met die kaap in alle portugese behoeftes kon voorsien, en tot in die laat 16de eeu het portugal ook 'n monopolie op die seeroete na indi\u00eb gehad.\ndie handel met die khoikhoi, wat die portugese van vars vleis voorsien het, het nie op 'n gereelde basis plaasgevind nie \u2013 soms was daar geskille wat met geweld bygel\u00ea is. die onderkoning van portugees-oos-indi\u00eb, francisco d'almeida, het saam met 55 van sy manskappe in 1510 tydens 'n geveg met khoikhoi-krygers gesneuwel. hierdie voorval was rede genoeg om nie eers met die kolonisasie van suid-afrika te begin nie.\ndie kaap se slegte reputasie het ook die britse owerhede voorlopig daarvan weerhou om hul aanspraak op die kaap te bevestig nadat die engelse kapteins andrew shillinge en humphrey fitzherbert, wat in opdrag van die engels-oos-indiese kompanjie na soerat en bantam geseil het, \"in die naam van die almagtige prins jakobus, met die genade van die godkoning van engeland vreedsaam en rustig\" tafelbaai \"en die hele vasteland daaragter\" op 3 julie 1620 in besit geneem en die engelse vlag op leeukop gehys het. n\u00e1 sterk mededinging met nederland het die prentjie egter geleidelik begin verander. reeds in 1611 het 'n hollandse skip vir die eerste keer nie meer langs die kuslyn van oos-afrika nie, maar regstreeks vanuit die kaap na indonesi\u00eb geseil.\n\n\n=== die volksplanting: die kaap as 'n hollandse kolonie (1652\u20131795) ===\ntoe die nederlandse skip nieuwe haarlem op sy terugreis van indi\u00eb op 25 maart 1647 met 'n bemanning van sestig lede aan die kaap gestrand het, het die plaaslike khoikhoi vir die eerste keer oor 'n langer tydperk met hollanders in aanraking gekom. die bemanning onder bevel van onderkoopman leendert janszen het byna 'n jaar aan die kaap deurgebring voordat die oorlewendes deur 'n vloot van vyf nederlandse skepe in maart 1648 huis toe geneem is. hul berigte oor die gunstige klimaattoestande en hul goeie ervarings met die khoikhoi en die ruilhandel wat met die inheemse bevolking gedryf is, was beslissend by die verenigde oos-indiese kompanjie (voc) se besluit om 'n verversingspos vir skepe op pad na die verre-ooste aan die kaap te stig.in ekonomiese opsig was die gebiede in asi\u00eb meer belowend vir die kompanjie, en gevolglik het hulle net in 'n klein verversingspos belang gestel wat teen lae koste gestig en onderhou sou kon word. die seereise tussen europa en asi\u00eb, wat destyds tussen ses en agt maande geneem het, was as gevolg van siektes soos skeurbuik en ho\u00eb sterftesyfers onder die manskappe, sou meer winsgewend kon wees mits daar voldoende vars groente en vleis beskikbaar sou wees.\ndie koopman jan anthoniszoon van riebeeck was aan boord van een van die vyf skepe wat die oorlewendes van die nieeuw haarlem gered het. hy is destyds verdink van korrupsie en het hom vir die bou van 'n verversingstasie beskikbaar gestel. sy belangstelling om die pos te beklee was gewortel op die hoop om sodoende gerehabiliteer en later na die verre-ooste verplaas te word.\nop 6 april 1652 het jan van riebeeck saam met sy vrou en vierjarige seun en 'n manskap van negentig mense, waaronder sewe ander vroue, in tafelbaai voet aan wal gesit. ter beskerming teen aanvalle van die inboorlinge het die nederlanders onmiddellik begin om die kasteel die goeie hoop op te rig. van riebeeck se opdrag was om 'n fort vir sowat tagtig mense te bou, klein akkers aan te l\u00ea, groente en vrugte te verbou en veehandel met die inheemse bevolking te dryf. die kompanjie het in goeie betrekkinge met hulle belang gestel.\ndie vierhoekige fort is deur 'n wal en palisades beskerm, en vanaf 3 augustus was alle koloniste hier gevestig. as gevolg van die strawwe winter met re\u00ebn en haelstorms het twintig mense aan siektes beswyk. die kompanjie was nie tevrede met die ontwikkeling van die nedersetting nie en het van riebeeck aangemaan om koste laag te hou en selfversorgend te wees. die boerdery-aktiwiteite was nogtans duur en is verder geknel deur die tekort aan mannekrag en landbouspesialiste. die soldate en amptenare was veral opgelei vir handel en milit\u00eare opdragte en nie vertroud met landboumetodes nie. die ruilhandel met plaaslike khoikhoi-stamme was beperk tot vee.\nin maart 1653 is die verversingspos vir die eerste keer op die proef gestel. 'n vloot onder die bevel van admiraal gerard demmer het tydens hul seereis na nederland in tafelbaai aangedoen. die manskappe is van groente, vleis en melk voorsien, en die kolonie se prestasies is deur admiraal demmer n\u00e1 sy terugkeer in nederland geloof. die landbou-aktiwiteite is geleidelik uitgebou, en reeds in 1659 is die eerste wyndruiwe geoes. die koloniste se moraal was desondanks laag, en sommige het selfs by die khoikhoi aangesluit. die laasgenoemdes was ewemin bereid om werk vir die kolonie te verrig.\ndie oorspronklike bevolking, die khoi en san, het egter geweier om met die europe\u00ebrs handel te dryf en ook geblyk om ongeskik te wees vir die europese konsepte van werk en besit. om in hulle behoefte aan mannekrag te voorsien, was die nederlanders gedwing om slawe uit hulle kolonies in madagaskar, indi\u00eb, maleisi\u00eb en indonesi\u00eb in te voer. met die eerste invoer van slawe in die jaar 1658 het die kaapse bevolking verdubbel. naas die slawe was daar ook enkele politieke bannelinge uit oos-indi\u00eb, wat deur die nederlands-bataafse hooggeregshof na die kaap gedeporteer is nadat hulle om die onafhanklikheid van die koloniale bewind gestry het. onder hulle was enkele islamitiese leermeesters of aulia (\"vriende van allah\"). saam met die slawebevolking het hulle die islamitiese godsdiens aan die kaap gevestig.naas die invoer van slawe is ook die praktyk om van koloniste selfstandige boere te maak as 'n oplossing vir die probleem beskou. die kompanjie het in 1659 sy toestemming verleen om aan nege setlaars die status van vryburgers toe te ken. net setlaars van nederlandse en duitse afkoms het hiervoor in aanmerking gekom en saaigoed en landbougereedskap op krediet ontvang. die eerste kolonis in diens van die kompanjie, aan wie hierdie vrybrief gegee is, was 'n duitse setlaar uit keulen wat \u2013 net soos baie ander mans uit noordwes-duitsland \u2013 n\u00e1 die dertigjarige oorlog in nederland gewerk het.\ndie eksperiment het geslaag, en die landbouproduksie het toegeneem. die kompanjie het tot 'n beperkte mate ook setlaars uit onder meer nederland aangemoedig om hulle aan die kaap te kom vestig. maar die voc was niks meer as 'n aandelemaatskappy wat belang in winsgewende sake gestel het nie; daar kon dus geen sprake van doelmatige kolonisasie in suid-afrika wees nie. ook was nederland in daardie tyd allesbehalwe 'n emigrasieland, en baie min mense was bereid om hul relatief veilige lewe in europa vir 'n bestaan vol onsekerhede aan die suidpunt van afrika te verruil. tog het n\u00e1 die opheffing van die edik van nantes in 1687/1688 sowat 225 van altesaam 80 000 hugenote, wat frankryk verlaat het, besluit om hulle aan die kaap te vestig.\ndie kasteel, wat in die tydperk tussen 1666 en 1679 ontstaan het, is die oudste bewaarde gebou in suid-afrika. teen die jaar 1691 was daar reeds tussen vyftig en sestig huise in kaapstad, en teen die begin van die 18de eeu het hierdie getal al vervyfdubbel.\ndie uitbreiding van die kolonie het egter tot geskille met die khoikhoi gelei. in 1659 het die gebruik van weiland deur setlaars konfrontasie met die inheemse bevolking uitgelok, in 1671 het die groeiende vraag na vleis, wat die khoikhoi nie bereid was om te bevredig nie, tot konflikte gelei. uiteindelik het die khoikhoi 'n verpletterende neerlaag gely. sommige was nou bereid om met setlaars te trou of op 'n ander manier by die blanke gemeenskap aan te sluit, terwyl ander na die binneland getrek het. vroue was skaars in die kolonie, en die europese mans het vinnig begin om met khoikhoi-vroue en slavinne te vry. ook khoikhoi het met slawe getrou. die huidige kleurlinge het hulle oorsprong in hierdie eerste vermenging van die asiatiese, afrika- en europese kulture en word later 'n deel van die afrikaanse taal- en kultuurgemeenskap.\ndie hoeksteen vir die groote kerk in die heerengracht is in 1678 gel\u00ea, en die kerk is in 1704 ingewy.\n\n\n=== die 18de eeu ===\ntoe simon van der stel in 1679 as nuwe kommandant van die kaap aangestel is (vanaf 1691 het hy die amp van goewerneur beklee), was die kasteel die goeie hoop volledig uitgebou, terwyl kaapstad reeds oor vier strate en 'n blanke bevolking van 290 beskik het (waarvan 87 vryburgers en 117 kinders). die stad is deur 'n politieke raad met wetgewende, uitvoerende en regsprekende bevoegdhede bestuur wat regstreeks aan die goewerneur-generaal van nederlands-oos-indi\u00eb in batavia (tans java) verantwoordelik was.\nvanaf 1681 is politieke bannelinge uit indonesi\u00eb na suid-afrika gedeporteer wat later die etniese groep van kaapse maleiers sou vorm. baie mans in die kaaps-maleise gemeenskap het ambagsmanne geword. die 17de en 18de eeuse blanke immigrante aan die kaap het naas afgetrede amptenare en ander medewerkers van die kompanjie ook talle duitsers ingesluit wat in hierdie periode 'n groep so groot soos die hollanders verteenwoordig het. alhoewel die immigrasie van onder meer duitse setlaars in die 18de eeu bevorder is (van die 15 000 duitsers, wat na raming in die diens van die voik was, het sowat 4 000 hulle aan die kaap gevestig), het die kompanjie nie in 'n aktiewe immigrasiebeleid belanggestel nie, sodat die relatief klein kaapse bevolking in teenstelling met byvoorbeeld die noord-amerikaanse kolonies (met drie miljoen bewoners in die 1790's) net stadig en veral danksy die natuurlike bevolkingsaanwas gegroei het. die bevolking het van 130 in 1660 tot 1 265 in die jaar 1701 en 13 830 in 1793 toegeneem, die medewerkers van die kompanjie (2 093 in 1794) is nie hierby ingesluit nie. in 1795 het kaapstad reeds 15 000 inwoners gehad, waarvan meer as 6 000 blankes was.\ndie duitse en franse immigrante het vinnig nederlands aangeleer (al was hulle kennis van di\u00e9 taal soms nie perfek nie of selfs gebrekkig) en het hulle gou aangepas by die kaapse lewensstyl. die kaapse bevolking het sodoende baie homogeen gebly. omstreeks 1700 was die meerderheid kapenaars reeds hier gebore en het die kaap as hul tuisland beskou, terwyl hulle nouliks betrekkinge met hul europese lande van oorsprong onderhou het. historiese dokumente bewys dat die kapenaars reeds in 1706 na hulself as \"afrikaaners\" verwys en sodoende reeds 'n soort nasionale bewussyn ontwikkel het.\nin die loop van die 18de eeu het naas die blanke burgery in kaapstad ook 'n steeds groter plattelandse bevolking van boere begin ontwikkel wat op soek na nuwe en groter weivelde vir hulle skape en beeste na die binneland getrek het. hierdie trekboere het geleidelik onafhanklik van die kaapstadse owerhede geword en op hulle trek eers met khoisan en vanaf die laat 18de eeu ook met swart xhosa-stamme, wat destyds suidwaarts gemigreer het, in aanraking gekom. die trekboere het 'n nomadiese leefwyse ontwikkel, en hulle kultuur was grotendeels beperk tot 'n streng calvinisties-protestantse geloof en bybelse lektuur. baie van hulle was selfs ongeletterd en is heeltemal nie geraak deur die groot maatskaplike, politieke en wysgerige veranderinge wat hulle in die 18de eeuse europa voorgedoen het. die nederlands-oos-indiese kompanjie het boonop tot omstreeks 1799 geen drukkers in die kaap toegelaat nie \u2013 drukwerk is as \"duiwelswerk\" beskou.die groot-visrivier is as die oostelike grens van die nederlandse kaapkolonie bepaal, maar al in 1779 het lede van die xhosa-volk hierdie grenslyn op soek na nuwe weivelde in westelike rigting oorgesteek en sodoende aanleiding tot die eerste grensoorlog tussen blankes en swartes in suid-afrika gegee wat tussen 1779 en 1781 gewoed het. die kompanjie was nie in staat om die setlaars teen xhosa-aanvalle te beskerm nie. die xhosa het in 1789 weereens die groot-visrivier oorgesteek, en die tweede grensoorlog (1789\u20131793) het uitgebreek.\nvir die kompanjie was die laat 18de eeu 'n periode van ekonomiese agteruitgang wat onder meer deur die korrupsie van sy amptenare veroorsaak is. die kaapkolonie was nie meer winsgewend nie, en die voc het hier groot verliese gely. die kompanjie het te laat met sy hervormingsproses begin en was in 1794 gedwing om sy bankrotskap te verklaar. die kaapse owerheid was nou in 'n swak posisie, en onder die invloed van die rewolusion\u00eare gebeure in frankryk en die verenigde state en die vryheidsideale wat in hierdie twee lande verkondig is, het die burgers van swellendam en graaff-reinet in 1795 die eerste twee kortstondige boererepubleke uitgeroep. met die begin van die britse heerskappy aan die kaap is hulle nog in dieselfde jaar weer ontbind.\n\n\n=== franse interludium ===\ndie stasionering van franse soldate was 'n politieke tussenspel. frankryk en nederland was 'n tyd lank bondgenote, en net danksy franse bystand kon 'n britse poging om die kaap in te neem, afgeweer word. tussen 1781 en 1784 het franse soldate die kulturele lewe in kaapstad oorheers. hul gashere het intussen 'n soort stedelike elite gevorm wat sterk van die plattelandse bevolking verskil het. toneel- en konsertopvoerings was gewild by kapenaars en franse, en by sommige plegtighede is, net soos in europese adellike kringe, frans gepraat. die merkwaardige kulturele bloei word weerspie\u00ebl in die pragtige boukuns van die tyd.\nmaar dit was al duidelik dat nederland sy status as groot moondheid gaandeweg sou kwytraak. die voik se invloed op internasionale handelsroetes was besig om te krimp, en vanaf 1790 was dit franse en portugese skepe wat slawe na die kaap vervoer het.\n\n\n=== die 19de eeu \u2013 begin van die britse bewind ===\nmet die ekonomiese agteruitgang van die voik teen die einde van die 18de eeu het die kaapkolonie brittanje se belangstelling gewek. op 11 junie 1795 het 'n britse vloot onder bevel van admiraal keith elphinstone en majoor-generaal james craig valsbaai binnegeseil. hulle het 'n amptelike dokument saamgebring waarin na die vroe\u00ebre britse nedersetting verwys is wat in 1620 gestig is en waardeur groot-brittanje vanwe\u00eb sy ouer regte aanspraak op die kaap gemaak het. die nederlandse magte was nie in staat om enige milit\u00eare weerstand teen die britse oormag te bied nie en het, om 'n gewapende konflik en moontlike plundering te vermy, gekapituleer. kaapstad is vervolgens deur 1200 britse infanteriste en 400 artilleriste beset, en vir die eerste keer sedert die volksplanting is 'n ander vlag as di\u00e9 van nederland in die kasteel gehys \u2013 die britse union jack.\ndie britse besetting is as tydelik beskou en was slegs daarop gemik om britse belange teen frankryk as mededingende groot moondheid te verdedig. so was die britse vredesvoorwaardes vir die kapenaars aanvaarbaar \u2013 niemand is onteien mits hy of sy die eed van trou aan die britse koning george afgel\u00ea het. n\u00e1 die ondertekening van die vredesverdrag van amiens is die kaapkolonie weer aan die nederlandse regering teruggegee. die voik is intussen ontbind.\nin 1806 het die brits-franse konflik weer opgevlam, en britse troepe het die nederlandse magte \u2013 wat hoofsaaklik uit 'n regiment duitse hoofsoldate bestaan het \u2013 aan die kaap naby bloubergstrand aangeval. die duitse soldate het gevlug sodra die britte voet aan wal gesit het. die neerlaag van die nederlandse koloniale troepe het die einde van die nederlandse heerskappy ingelui. op 13 augustus 1814 het die kaap 'n britse kroonkolonie geword. kaapstad is deur 'n siviele goewerneur geadministreer.\ndie verhouding tussen britse besetters en die inheemse bevolking was van begin af gespanne. weliswaar het kaapstad nou 'n ongekende ekonomiese opswaai beleef, maar dit het tegelykertyd van karakter begin verander en steeds meer britse invloede getoon. immigrante van die britse eilande het hulle in groter getalle begin vestig. slawerny het aan belangrikheid ingeboet en is uiteindelik in 1834 deur die britse owerheid verbied. omstreeks 1820 was nogtans meer as 90 persent van die blanke bevolking van nederlandse of duitse afkoms. maar elders in suid-afrika, in die oos-kaap, het duisende britse setlaars hulle begin vestig (die sogenaamde 1820-setlaars), en kaapstad was eweneens besig om te verengels.\nomstreeks 1850 was kaapstad 'n multi-etniese nedersetting met 'n bevolking van sowat 17 000 wat in die volgende vyftien jaar tot 28 400 sou groei.die ontdekking van die diamant- en goudvelde in die binneland in die tydperk tussen 1870 en 1890 het die ekonomiese swaartepunt van suider-afrika na die noord-kaap en die witwatersrand verskuif, tog het kaapstad voordeel getrek uit die groeiende handel met britse oorsese gebiede en tot suid-afrika se grootste hawe ontwikkel. daarnaas het 'n verskeidenheid nywerhede hulle in die stad gevestig.\n\n\n=== die 20ste eeu \u2013 kaapstad as wetgewende hoofstad van suid-afrika ===\ndie builepes-epidemie van 1901 het as 'n voorwendsel gedien om 'n stelselmatige rasseskeiding in kaapstad se woonbuurte in te stel. die swart bevolking is na twee gebiede verskuif, die hawe en ndabeni aan die westelike kant van tafelberg, wat tot die voorloper van die kaapvlakte se nie-blanke woonbuurte ontwikkel is.\ndie uniewet van 1910 het van kaapstad die wetgewende hoofstad van die unie van suid-afrika gemaak, terwyl pretoria as regeringsetel gedien het. johannesburg het in die 1920's tot die land se grootste stedelike nedersetting en saam met ander aangrensende munisipaliteite aan die witwatersrand ook tot die hoofbasis van suid-afrika se ontwikkelende nywerheidsektor gegroei. kaapstad het in hierdie periode 'n nuwe funksie as belangrike administratiewe, kulturele en dienstesentrum begin vervul. maar ook hier het 'n noemenswaardige industri\u00eble basis ontwikkel wat hoofsaaklik op die vervaardiging van tekstiele, papier en ander ligte nywerhede gesteun het, terwyl ook die voedsel- en drankbedryf en drukkerye 'n belangrike rol by die ontwikkeling van die kaapstadse ekonomie gespeel het. die ekonomiese groei het steeds meer immigrante na die stad gelok sodat sy bevolking in 1927 reeds op 307 000 gestaan het. in dieselfde jaar is langa as eerste \"modelstad\" vir swartes gestig.\nin die tyd tussen die twee w\u00eareldoorlo\u00eb het kaapstad maar stadig gegroei, waarby die uitbreiding van beboude gebiede veral langs die spoorweglyne in die suidelike voorstede en in die kaapse vlakte plaasgevind het. in 1950 het kaapstad 742 400 inwoners getel. die implementering van die groepsgebiedewet het 'n vernietigende effek op binnestedelike gemeenskappe gehad nadat sowat 150 000 bewoners na nuwe behuisings in voorstede soos mitchells plain verskuif is.\n\n\n=== kaapstad in die 21ste eeu: 'n verdeelde stad ===\nin desember 2006 het kaapstadse dagblaaie oor bendeoorlo\u00eb in voorstede soos hanover park en nyanga berig wat met dwelmhandel verbind is. die geweldpleging was so erg dat matriekeksamens in plaaslike skole ontwrig is en slaagsyfers tot slegs 33 persent gedaal het. veiligheidswagte is in die gebied ontplooi om skole te beskerm. in julie 2012 het inwoners van hanoverpark daarop aangedring dat 'n noodtoestand in die gebied uitgeroep word weens bendegeweld.terwyl die provinsiale owerheid miljoene rand aan veiligheidshekke en alarmstelsels in misdaadgeteisterde voorstede bestee, word dakloses deur die polisie en privaat veiligheidswagte uit die middestad verban. dikwels word hulle, net soos armes oor die algemeen, verantwoordelik gehou vir die ho\u00eb misdaadvlakke in kaapstad, maar in elk geval as 'n bedreiging vir die ho\u00eb lewensgehalte in welgestelde woonbuurte beskou. nadat die stadsraad in mei 2007 as deel van die sakekern se regenerasie besluit het om bedelary, die was van klere in openbare plekke en die verblyf in sekere plekke ondanks waarskuwings van veiligheidswagte om hulle te verlaat, verbied het, was daar in julie 2007 nuusberigte oor drie daklose mense wat op kaapstad se strate oorlede is, waaronder een vrou wat in die winterkoue aan blootstelling gesterf het nadat polisiemanne haar komberse gekonfiskeer het.hierdie soort voorvalle gooi lig op die veronderstelde samehang tussen veiligheid en sosio-ekonomiese ontwikkeling en die beleid wat daaruit voortspruit. dit is duidelik dat kaapstad, net soos ander metropole elders in die w\u00eareld, deur 'n ingewikkelde netwerk geadministreer word waarin plaaslike en globale kragte en belange met mekaar bots en wat tot verdeelde openbare ruimtes en woonbuurte kan lei sonder dat daar rasgebaseerde \"groepsgebiedewette\" bestaan. kaapstad is in die 21ste eeu weer verdeel in twee stadsgebiede \u2013 'n welgestelde en hoogs ontwikkelde middestad met aangrensende woonbuurte wat toeriste en beleggers uit alle uithoeke lok, en 'n onderontwikkelde voorstedelike periferie in die kaapse vlakte wat baie op krotbuurte elders in die w\u00eareld lyk en waar die meeste misdade in kaapstad gepleeg word.op mandeladag in 2019 is 1 000 suid-afrikaanse soldate na die kaapse vlaktes ontbied nadat bendegeweld handuit geruk het. tussen november 2018 en julie 2019 is meer as 2 300 mense in die wes-kaap vermoor. baie van die slagoffers is in skietvoorvalle dood wat met bendegeweld van bruin jeugdiges verbind word. jeugdiges sonder perspektiewe organiseer hulself in bendes wat aan hulle 'n gevoel van samehorigheid gee. die bendes dra name soos destruction boys, mongrols of americans en is in bestendige bloedige gevegte met mekaar gewikkel. daar word beraam dat sowat 100 000 jongmense in bruin woonbuurte by sowat 130 bendes betrokke is. hulle optrede word al hoe meer kommersieel en groei tot mafia-agtige netwerke met betrekkinge tot polisielede en politici. lidmaatskap in georganiseerde bendes het 'n lang tradisie in kaapstad wat verder terugstrek as die hervestiging van bruin kapenars op die kaapse vlaktes sedert die laat 1960's. meer as die helfte van die bevolking is werkloos \u2013 nogtans bestee jongmense geld aan tik, 'n sintetiese dwelm wat op basis van amfetamiene vervaardig word. die situasie vererger nadat groter hoeveelhede hero\u00efen en wapens, wat deur korrupte polisielede verkoop word, op die plaaslike mark beland.\n\n\n== stadskarakter en stadsbuurte ==\n\n\n=== die historiese middestad ===\ndie parade (engels: grand parade), die grootste plein van kaapstad in die historiese stadsentrum, is die oudste gedeelte van kaapstad. jan van riebeeck het hier onmiddellik n\u00e1 die aankoms van die eerste nederlandse koloniste in 1652 enkele hutte en 'n vesting uit hout en klei laat oprig. die plein was destyds nog vlakby die strand van tafelbaai gele\u00eb, en as gevolg van die hewige winterstorms aan die kaap, wat jaarliks groot skade aan die vesting berokken het, was die koloniste genoodsaak om dit jaarliks te herstel. uiteindelik is die besluit geneem om 'n nuwe vesting uit steen te bou, en sodoende het tussen 1666 en 1679 die kasteel die goeie hoop ontstaan wat vandag oos van die parade gele\u00eb is. sy boustyl en vorm \u2013 die kasteel is soos 'n vyfhoek aangel\u00ea \u2013 weerspie\u00ebl die destydse europese tradisie van vestingbou. dit is die oudste europese gebou in suid-afrika wat bewaar gebly het.\nn\u00e1 die voltooiing van die kasteel is die ou vesting afgebreek om plek te maak vir 'n paradeplein van die voik-soldate; sodoende het die plein ook sy huidige naam gekry. dit is daarna ook vir markte, teregstellings en volksfeeste gebruik. later het hier ook betogings plaasgevind. die parade is derhalwe ook in latere eeue, toe die stad uitgebrei is, nie aangetas nie. teen die middel van die 19de eeu is selfs 'n spoorweg, wat na die hoofstasie wes van die plein gelei het, op die parade aangel\u00ea.\ntans dien die plein veral as 'n parkeerplek vir die nabygele\u00eb stasiegebou en die personeel van die stadsregering wat in die kantore rondom die plein werk. op woensdae en saterdae word hier egter kaapstad se bekende en gewilde vlooimark gehou. 'n aantal historiese geboue kan ook hier besigtig word.\ndie oprigting van kaapstad se raadsaal, waarvan die hoeksteen op 29 augustus 1900 deur die destydse burgemeester thomas bell gel\u00ea is en waar die eerste raadsvergadering op 27 julie 1905 plaasgevind het, en die markgeboue en -stalletjies aan die weskant het ook die aanleiding tot die laaste groot ombou van die plein gegee. die raadsaal, wat in die italiaanse renaissance-boustyl ontwerp is, het sy ou voorloper op groenmarkplein vervang. die sandsteen vir die fasade is uit die suid-engelse stad bath ingevoer. deesdae word hierdie waardevolle boumateriaal, wat slegs vir 'n klein aantal geboue in die land ingespan is, veral deur kaapstad se winterstorms en lugbesoedeling bedreig. omvattende herstelwerk het in 1979 plaasgevind.\ndie belangrikste besienswaardighede in die raadsaal is die verskillende vergadersale, die groot banketsaal (engels: grand hall), 'n biblioteek en 'n indrukwekkende orrel. die gewel oor die hoofportaal is met die historiese wapen van kaapstad versier, wat ongelukkig sedert 1999 meestal deur 'n moderne vlag oordek word. die groot toring was enkele jare lank die hoogste bouwerk in kaapstad en bevat 'n klokkespel met 39 klokke, wat byna almal in engeland gegiet is en ten opsigte van hul klank baie ooreenkomste met big ben in londen toon.\neen van die grootste historiese gebeurtenisse in die geskiedenis van die parade is die vrylating van nelson mandela wat hier op 11 februarie 1990 deur 100 000 mense gevier is.\n\n\n=== die grachten van klein-amsterdam ===\nstraatname soos heerengracht en buitengracht in die stadsentrum en keizersgracht in distrik ses verwys nog steeds na die ou grachten van kaapstad wat lankal verdwyn het. goewerneur simon van der stel het gedurende sy ampstermyn in die laat 17de eeu gragte volgens die hollandse voorbeeld laat bou waarmee die jong nedersetting gemaklik van water voorsien kon word. destyds is na kaapstad dikwels ook as klein-amsterdam verwys. tot in die middel van die 19de eeu is die netwerk van gragte in die binnestad verder uitgebrei, alhoewel hulle dikwels deur vullis en perdemis bevuil is. toe hulle uiteindelik toegegooi is, moes groot bedrae geld daaraan bestee word. 'n laaste oorblyfsel van die ou grachten kan nog steeds tussen die omheining van tuynhuys en die kompanjiestuin besigtig word.\n\n\n=== distrik ses ===\ndie sesde distrik van kaapstad is in 1867 gestig en het danksy die ligging naby die hawe en die stadsentrum vinnig tot 'n kosmopolitaanse woonbuurt vir vrygelate slawe, werkers, immigrante, handelaars en kunstenaars ontwikkel. die distrik het byna 'n tiende van kaapstad se bevolking gehuisves.\nas gevolg van die beleid van rasseskeiding is baie swart bewoners al teen die begin van die 20ste eeu uit distrik ses verdryf. maar ook baie meer welgestelde burgers het na die suidelike voorstede van kaapstad begin verhuis. die distrik het uiteindelik 'n krotbuurt geword, wat volgens die wet op groepsgebiede van 1950 op 11 februarie 1966 tot 'n blanke gebied verklaar, ontruim en gesloop is.\ndie kleurling- en swartbevolking van die distrik \u2013 sowat 60 000 mense \u2013 is in die tydperk tussen 1968 en 1982 na die kaapse vlaktes verskuif. veral die plaaslike handelaars is baie hard getref deur hierdie gedwonge verskuiwing. hulle het hul klante, wat vanwe\u00eb distrik ses se gunstige ligging naby die stadsentrum hul inkopies hier gedoen het, skielik verloor en was nou grotendeels genoodsaak om hul besighede te sluit. 'n deel van die distrik is hernoem tot zonnebloem; hier is onder meer die kaapse technikon opgerig. weens plaaslike en internasionale druk, wat op die destydse blanke regering uitgoefen is, is die herontwikkeling van die gebied tot 'n woongebied vir blanke kapenaars uitgestel. die meeste blanke bewoners van kaapstad was gekant teen die sloping van die ou distrik ses en het gevolglik nie belanggestel daarin om huise of woonstelle hier te koop nie. in 1979 is die hele stadsbuurt gesloop, en ook blanke inwoners is gedwing om distrik ses te verlaat. die puin is vir die uitbou van kaapstad se hawe gebruik.in die vroe\u00eb 21ste eeu is met die heropbou van distrik ses begin, en sowat 4 000 gesinne sal uiteindelik na distrik ses kan terugkeer.\n\n\n=== die bruin en swart woonbuurte in die kaapse vlaktes ===\ndie kaapse vlaktes, 'n duinlandskap in die suidooste van kaapstad, huisves tweederdes van kaapstad se bevolking, hoofsaaklik bruines en swartes. die gebied is reeds voor die aankoms van die eerste europe\u00ebrs ten minste tydelik deur enkele sanstamme bewoon en is \u2013 vanwe\u00eb sy afgele\u00eb ligging ver van blanke plase en woongebiede \u2013 vanaf die vroe\u00eb 18de eeu vir die oprigting van beskeie behuisings vir san en vrygelate slawe gebruik. as gevolg van binnelandse migrasie het mense uit ander etniese en taalgroepe hulle later ook hier en elders aan die stadsrand van kaapstad gevestig en dikwels die oorspronklike bewoners verdring.\ngedurende die tydperk van rasseskeiding in suid-afrika is talle swart en ander bewoners, ongeag hulle sosiale status, uit hul  woongebiede in die stadsentrum verban en na die kaapse vlaktes verskuif. weereens is inheemse bewoners verdring om plek te maak vir die slagoffers van apartheid. die nuwe woonbuurte het hoofsaaklik uit baie eenvoudige klein huise met gewoonlik twee of drie vertrekke bestaan. die verblyf in hierdie swart woonbuurte was aan 'n werkspermit gekoppel, en inwoners sonder geldige permitte, veral vroue en kinders, is gereeld deur die owerhede na landelike gebiede in die swart tuislande verskuif.\ndie huidige bruin en swart woonbuurte van athlone, mitchells plein, kruispad (crossroads), langa (\"son\"), gugulethu (\"ons trots\"), khayelitsha (\"ons nuwe tuiste\"), bonteheuwel, elsiesrivier en baie ander behels nog steeds 'n groot persentasie informele behuising met 'n geskatte twee miljoen bewoners. slegs vier van hulle word merendeels deur swartes bewoon, terwyl die res hoofsaaklik kleurlinge huisves. langa is die oudste swart woonbuurt in kaapstad, en gugulethu met 300 000 bewoners een van die grootstes in suid-afrika. gugulethu het in die tydperk van rasseskeiding as 'n tuiste vir swart trekarbeiders uit die oos-kaap ontstaan en het verskeie kere nuus gemaak weens politieke onluste en sinlose geweldpleging. die \"gugulethu-sewe\" was sewe swart aktiviste wat op 3 maart 1986 by 'n padblokkade deur die polisie gestop en doodgeskiet is. die moord op amy biehl, 'n jong amerikaanse student en aktivis wat haarself vir maatskaplike verandering in suid-afrika beywer het, het op 25 augustus 1993 w\u00eareldwyd mense geskok.in die laat 20ste eeu is met die oprigting van steenhuise en die bou van teerpaaie begin, en aan steeds meer inwoners word basiese dienste soos busdienste na die binnestad, riolering, vullisverwydering en elektrisiteit verskaf. grootskaalse binnelandse migrasie en die ho\u00eb bevolkingsgroei bly egter steeds ernstige vraagstukke wat daartoe lei dat voortdurend nuwe plakkerskampe met informele behuisings ontstaan. selfs mitchell's park, 'n bruin woonbuurt wat in die 1980's as 'n nuwe tuiste en modelstad vir voormalige bewoners van krotbuurte naby die stadsentrum opgerig is, het vanwe\u00eb sy beter behuisingstandaarde talle mense gelok wat plaaslike huurgelde meestal nie kan bekostig nie.\n\n\n== argitektuur ==\n\n\n=== die kaaps-hollandse boustyl ===\naangesien die oorspronklike halfronde khoikhoi-huise vanwe\u00eb hul verganklike bouwyse met materiale soos jong bome en grasmatte nie bewaar gebly het nie, begin die argitektoniese geskiedenis van bewaarde wes-kaapse boustyle eers met die aankoms van europese setlaars en hul kaaps-hollandse styl wat teen die einde van die 17de eeu sy kenmerkende eienskappe ontwikkel het.\ndie elegante witgekalkte kaaps-hollandse huise en plase met hul kenmerkende groen deure en vensters is voortreflik by die verruklike kaapse landskap met sy blou berglandskappe, wingerde en bloeiende tuine aangepas. alhoewel die kaapse boustyl europees-hollandse wortels het, is dit deur die plaaslike boumeesters verder ontwikkel om harmonies met die natuurlike omgewing te versmelt. hul ontwerpe was simmetries, prakties en eenvoudig en van binne veral gerieflik. die argitekte het daarnaas ook rekening gehou met die mediterreense klimaat van kaapstad \u2013 die dik, spierwit mure het as uiters geskikte teenvoeters teen temperatuurskommelinge gedien. die gewels het die ingang teen re\u00ebn en \u2013 in die geval van 'n brand \u2013 teen brandende riet, wat vanaf die dak sou val, beskerm.vanwe\u00eb die groot afstande tussen nedersettings en plase was reisigers gewoonlik aangewese op die gasvryheid van boere, en die kaapse boustyl weerspie\u00ebl hierdie karaktertrek met sy ruim onthaalvertrekke en kombuise. die ontwerpe het daarnaas ook tred gehou met die ekonomiese ontwikkeling van die kaapkolonie. terwyl die vroe\u00eb geboue nog reghoekig was en van twee eenvoudige gewels en 'n stoep voorsien is, getuig die pragtige middelgewels van latere bouwerke van die kaapse gemeenskap se groeiende welvaart. die eerste gewels is in driehoekvorm gebou, maar het gedurende die 18de eeu geleidelik hul swierige, kronkelende en tipies kaapse vorm gekry.\nhoutluike voor die vensters het die kosbare donker meubels en tapyte teen die felle sonlig beskerm. baie huisingange is van tweedelige sogenaamde staldeure voorsien waarvan die onderste gedeelte vasgesit kon word om te voorkom dat vee die huis kon binnestap.\ndie ontwerpe van huise en plase het algaande toenemend gesofistikeerd geword; die oorspronklike reghoekige ontwerp is verder ontwikkel tot t-, u- en h-plattegronde. kaapstad se stadhuise het dikwels oor 'n geplaveide binnehof beskik wat soms met 'n tuinpoel verfraai is. eikebome, wat in die plaaslike klimaat goed aard en vinnig groei, is voor die huise aangeplant as 'n natuurlike beskerming teen die somerhitte. die europese barok-boustyl het plaaslike boumeesters ge\u00efnspireer tot uiters swierige gewels met pragtige reli\u00ebfs.\ntalle kaaps-hollandse huise staan tans as musea en monumente oop vir die publiek soos die bekende 18de-eeuse koopmans-de wet-huis in kaapstad se strandstraat wat op 10 maart 1914 as die eerste privaat stadhuis in suid-afrika in 'n museum omgeskep is. sy fasade is moontlik deur die argitek louis thibault en die beeldhouer anton anreith geskep, maar geen bron staaf di\u00e9 aanname nie. die meubilering dateer uit die laat 18de en vroe\u00eb 19de eeu.\n\n\n=== die georgiaanse, victoriaanse en art d\u00e9co-boustyl ===\nsaam met die britse bewind het ook die georgiaanse boustyl met sy kenmerkende verdiepinghuise in die vroe\u00eb 19de eeu na die kaap gekom en is weereens as kaaps-georgiaanse boustyl by die plaaslike omstandighede aangepas. die bertram-huis, tans 'n museum, is 'n tipiese voorbeeld van laat-georgiaanse argitektuur met sy geelbruin klinkersteen en eenvoudige fasade waar 'n voorgewel oor die ingang die enigste argitektoniese versiering vorm.die regentskapstyl (1811\u20131820) was nog steeds op die georgiaanse stylelemente gegrond, maar het nogtans meer aandag aan kunsvolle versierings soos tralies van smeed- en gietyster om die balkonne, soortgelyke relings en boligte met uitgesnyde houtrame. gietyster was ook gedurende die victoriaanse periode (1837\u20131901) gewild, net soos dakke van sinkplate.\nin kaapstad is veral langstraat met sy netjies gerestoureerde bont huise 'n mekka vir liefhebbers van die victoriaanse styl. ryk versierde balkonne, wat op pilare rus, herinner aan die tipiese argitektuur van die amerikaanse suide. groenmarkplein pronk met 'n verskeidenheid huise in die art d\u00e9co-boustyl soos die ou poskantoor in darlingstraat, wat tussen 1938 en 1940 met granietstene uit die kaapland en transvaal gebou is, en die ou mutual-gebou met skulpture wat die geskiedenis, flora, fauna en mense van suid-afrika uitbeeld. die grondverdieping staan oop vir die publiek.\n\n\n=== die 20ste eeu ===\nnet soos elders in die w\u00eareld was sommige bouprojekte van die 20ste eeu ook in kaapstad nie met oorsigtigheid beoordeel nie: die natuurskoon van strandgebiede is deur wolkekrabbers ontsier. 'n snelweg naby buitengracht is in die 1960's begin, maar het steeds onvoltooid gebly. die disa park-torings, drie geboue met woonstelle, is nog 'n voorbeeld van 'n onnodige ontwikkeling. alhoewel die plaaslike owerheid die bou van nuwe huise in bepaalde sensitiewe gebiede beperk en 'n maksimale aantal verdiepings vasgel\u00ea het, het ontwikkelaars in die 1960's nogtans daarin geslaag om die wette te omseil en die panorama van duiwelspiek, 'n bergspits in die stadsbuurt vredehoek, met drie wolkekrabbers te ontsier wat in die plaaslike volkstaal as tampon-torings bekend staan. soortgelyke wolkekrabbers bedreig die natuurskoon van plekke soos blouberg. tipiese  voorbeelde van argitektuur uit die sewentigerjare is die goue akkersentrum en die burgersentrum se toringblok.\ndie eerste demokratiese verkiesing in 1994 en die fifa sokker-w\u00eareldbekertoernooi in 2010 in suid-afrika het egter tot 'n baie optimistiese houding onder kapenaars gelei waarvan die restourasie van historiese geboue in die binnestad, nuwe wandellane vir voetgangers en talle nuwe woonhuise met woonstelle vir alle etniese groepe sigbare kenmerke is.\n\n\n== infrastruktuur ==\n\n\n=== tafelbaaihawe ===\ndanksy die natuurlike hawe van tafelbaai staan kaapstad sedert eeue bekend as die \"herberg by die see\". toe jan van riebeeck in 1652 in tafelbaai voet aan wal gesit het, was daar nogtans niks meer as 'n wydgestrekte baai met vlak sand- en klippiesstrande. die skepe, wat hier aangedoen het, was aan die onstuimige see blootgestel, en die aflaai en vervoer van goedere was 'n moeilike taak. skepe het meestal enkele honderd meter van die strand af geanker, en goedere is met roeibote aan land of na die skepe gebring. die hawegeriewe was oor 'n tydperk van byna tweehonderd jaar n\u00e1 van riebeeck se aankoms beperk tot 'n houtkaai, wat in 1656 naby die kasteel die goeie hoop gebou is.veral gedurende die kaapse winterstorms was tafelbaai geen veilige ankerplek vir skepe nie, en dikwels is die vervoer van goedere dae lank deur ongunstige weerstoestande belemmer. baie goedere en bote het in die baai verlore gegaan kort voordat hulle kon aandoen. eers in 1743 is die voc se winterhawe na simonstad in die valsbaai verskuif. hierdie ankerplek was veilig, maar die vervoer van goedere met perdekarre het meer as drie ure geneem.\ndie houtkaai voor die kasteel , wat dikwels beskadig of selfs verniel is, is eers teen die begin van die 19de eeu deur 'n klein steenkaai vervang. die kaapse storms het nogtans steeds tot verliese gelei. gedurende 'n hewige storm in die najaar van 1865 het binne enkele dae 18 skepe in tafelbaai vergaan, terwyl ander beskadig is. hierdie ramp het die aanleiding tot die bou van 'n berskemde hawebekken gegee. oor 'n tydperk van drie jaar is nuwe land in die hawe aangewin, en die alfred-bekken het ontstaan.\nas gevolg van die tweede vryheidsoorlog en die ontdekking van goud- en diamantvelde het die hawe van kaapstad teen die einde van die 19de eeu steeds belangriker geword. die geriewe is uitgebrei, en in 1905 is die victoria-bekken ingewy. in die periode tussen 1935 en 1945 is met die landaanwinningsprojekte voortgegaan, en sodoende het die foreshore met 'n oppervlakte van sowat 2,5 vierkante kilometer en die duncan-dok ontstaan. die kasteel van goeie hoop, wat aanvanklik vlakby die see gele\u00eb was, is deur die landaanwining meer as een kilometer landinwaarts verskuif. tot in 1960 het die nuwe ben schoeman-dok die ou alfred- en victoria-bekkens vervang wat daarna geleidelik verval het.\ndie hawe het twee keer in sy geskiedenis 'n groot strategiese rol gespeel. gedurende die tweede w\u00eareldoorlog het meer as 400 skeepskonvooie met ses miljoen soldate in kaapstad se hawe aangekom, en sowat 13 000 skepe is in sy werwe herstel.\ntydens die suez-krisis in die jaar 1973 is die suezkanaal gesluit, en skepe op pad na europa en die ooskus van amerika het die kaapse roete gebruik wat 'n groot toeloop van skepe in tafelbaaihawe beteken het. tans is kaapstad die grootste van die vier beduidende hawens in die land en hanteer jaarliks sowat agt miljoen ton seevrag.aangesien tafelbaaihawe met sy totale wateroppervlak van 112,7 hektaar veral die wes-kaap bedien, is hy gespesialiseer op die uitvoer van plaaslike produkte. die grootste voorverkoelkompleks in suid-afrika hanteer die land se uitvoere van sagte vrugte. daarnaas is geriewe soos droogdokke (die sturrock-droogdok is die grootste in die suidelike halfrond met afmetings van 360 x 47,5 x 13,7 meter) en dryfdokke beskikbaar. die hawe beskik sedert die sewentigerjare ook oor 'n diepseehouereindpunt met vyf bekkens.\n\n\n=== groote schuur-hospitaal ===\ndie groote schuur-hospitaal is een van die leidende hospitale ter w\u00eareld en het baanbrekerswerk met onder meer die eerste hartoorplanting gedoen, wat hier in desember 1967 deur prof. christiaan barnard uitgevoer is.\ndie ongewone naam is van 'n groot pakhuis afgelei, wat deur die nederlandse oos-indiese kompanjie in 1657 op die perseel van die huidige hospitaal opgerig is. die oorspronklike groote schuur-hospitaal is op 31 januarie 1938 geopen.\n\n\n=== kaapstad internasionale lughawe ===\ndie kaapstad internasionale lughawe, die tweede grootste in die land na o.r. tambo internasionale lughawe in johannesburg, l\u00ea sowat 22 kilometer oos van die middestad. die volume van lugverkeer het sedert die jaar 1994 aansienlik toegeneem. tans is daar jaarliks sowat 80 000 vliegtuie wat in kaapstad aankom of vertrek, met sowat vyf miljoen passasiers.\n\n\n=== paaie ===\nkaapstad is per pad baie goed met die res van suid-afrika verbind. die n1-nasionale pad begin in kaapstad se middestad en is 'n snelweg verby bellville, paarl en deur die hugenotetonnel na die binneland. die n2-nasionale pad begin ook in die middestad en verbind kaapstad met die groot kusdorpe soos mosselbaai en port elizabeth. die pad is 'n snelweg en gaan oor die overberg via sir lowryspas. die n7 verbind kaapstad met namibi\u00eb en die noorde van wes-kaap.\n\n\n== stadsregering ==\nkaapstad maak in administratiewe opsig deel uit van die stad kaapstad, 'n metropolitaanse munisipaliteit. die stad word deur 'n stadsraad met 210 lede geadministreer, wat aan 'n uitvoerende raad met 28 lede verantwoordelik is. die administratiewe en politieke leierskap word deur die stadsbestuurder (tans achmat ebrahim) en die uitvoerende burgemeester (tans geordin hill-lewis) uitgeoefen.vir verkiesingsdoeleindes is kaapstad in 105 stemdistrikte verdeel waar een lid van die stadsraad regstreeks verkies word, terwyl die ander 105 setels volgens proporsionele partylyste aan suksesvolle kandidate toegeken word. die uitvoerende burgemeester word deur die stadsraad verkies.\nvoordat kaapstad se plaaslike stadsregering in die sogenaamde unistad verenig is, het dit uit ses plaaslike administrasies bestaan, en talle funksies van die huidige unistad is nog steeds volgens die ou administrasies verdeel. hierdie administrasies het bestaan uit kaapstad (met die stadskom, die atlantiese seekus en die suidelike voorstede pinelands, langa en mitchell's plein), die suidelike skiereiland (met houtbaai, wynberg, constantia, vishoek, kommetjie, noordhoek en simonstad), die blaauwberg-gebied (met milnerton, tafelsig en bloubergstrand), tygerberg (met durbanville, bellville en khayelitsha), oostenberg (met kraaifontein, brackenfell, kuilsrivier, blue downs en eersterivier) en helderberg (met somerset-wes, strand en gordonsbaai). daarbenewens maak die afgele\u00eb prins eduard-eilande (bestaande uit prins eduard-eiland en marion-eiland) in die suidelike indiese oseaan administratief deel uit van die stad kaapstad metropolitaanse munisipaliteit.\n\n\n=== munisipale verkiesing in 2006 ===\ndie da het in die munisipale verkiesing, wat in 2006 in suid-afrika gehou is, as die sterkste enkele party te voorskyn getree wat 90 van 210 setels verower het, nog voor die african national congress (anc) met 81 setels, alhoewel geen party 'n algehele meerderheid behaal het nie. danksy 'n byverkiesing het die da sy totale aantal setels intussen tot 91 verhoog. nadat die onafhanklike demokrate tot die koalisie toegetree het, het die da daarin geslaag om sy meerderheid in die stadsraad tot 22 setels te verhoog.\n\n\n=== munisipale verkiesing in 2011 ===\ndie demokratiese alliansie (da) domineer die afgelope dekade die kaapstadse politiek, met die anc as die amptelike opposisie. in 2011 het die da daarin geslaag om 'n volstrekte meerderheid te behaal toe hy 135 van die 200 setels in die stadsraad verower het.\n\n\n=== munisipale verkiesing in 2016 ===\nin 2016 het die da sy volstrekte meerderheid verdedig toe hy 154 van die 231 setels in die stadsraad verower het.\n\n\n=== munisipale verkiesing in 2021 ===\nin 2021 het die da se aandel stemme vir die eerste keer 'n afname getoon toe hy 135 van die 231 setels in die stadsraad verower het.\n\n\n== internasionale betrekkinge ==\ndie opening van 'n amerikaanse konsulaat in kaapstad in 1799 \u2013 die vyfde diplomatieke sending van die vsa op die vasteland van afrika \u2013 was die beginpunt van amptelike betrekkinge tussen die twee lande. naas die huidige amerikaanse ambassade in pretoria (wat gedurende die suid-afrikaanse parlement\u00eare seisoen in kaapstad werksaam is) is daar amerikaanse konsulate-generaal in kaapstad, johannesburg en durban.\n\n\n== demografie ==\nvolgens die sensus van 2001 het die metropolitaanse gebied van kaapstad 2 893 251 inwoners en 'n bevolkingsdigtheid van 1 158 per km\u00b2. van die stad se bevolking is 48,13 persent kleurlinge, 31,68 persent swartes, 18,75 persent blankes en 1,43 persent asi\u00ebrs. die persentasie buitelanders is volgens amptelike statistieke van die 2001-sensus met minder as twee persent relatief klein. volgens skattings bly sowat 30 000 duitsers permanent in kaapstad. daarnaas het 'n kwart van alle burgers met 'n italiaanse paspoort in suid-afrika (sowat 10 000 persone) hulle hier gevestig.afrikaans is die belangrikste huistaal in die stad wat deur 41,4 persent van sy bewoners gebesig word. die twee ander groot huistale is xhosa (28,7 persent) en engels (27,9 persent).\n\n\n=== islamitiese gemeenskap ===\nkaapstad huisves die oudste gemeenskap van moslems in suid-afrika. enkele jare na die stigting van die moederstad is in 1667 onder die gesag van die verenigde oos-indiese kompanjie die eerste maleiers as slawe van nederlands-indi\u00eb na die nederlandse kaapkolonie gebring. hulle het 'n groot invloed op die suid-afrikaanse kookkuns en die ontstaan van afrikaans uitgeoefen. die bo-kaap het vanaf die 18de eeu tot die kulturele sentrum van die kaapse maleiers ontwikkel, nadat hulle uit slawerny vrygelaat is. vandag bly omtrent 166 000 kaapse maleiers rondom kaapstad, waarvan die oorgrote meerderheid moslems is en afrikaans praat. nes hul moskees is die kaapse maleiers vir die vyf kramatte rondom kaapstad bekend. \nin kaapstad kom honderde moslems tydens die laaste aand van ramadan in seepunt bymekaar om na die maan te kyk. di\u00e9 byeenkoms bring mense van alle vlakke van die samelewing bymekaar en elkeen bring iets saam om dit met ander tydens die breek van die vas te deel. die maghrib- of sonsondergebed word gemeenskaplik gedoen en die formele maansienresultate word bekend gemaak.eid-oel-fiter word gevier deur in die oggend eers die moskee vir die eidgebed by te woon. vervolgens word gesinne en bure besoek. kinders ontvang geskenke en geld van ouer lede van die gesin, verwante en bure. die meeste mense dra nuwe klere met helder kleure, terwyl koekies, koeke, samoesas, pasteie en terte vir besoekers aangebied word. middagete word gewoonlik in gesinsgroepe geniet.\n\n\n=== joodse gemeenskap ===\njode is reeds sedert 162 deel van die moederstad se bevolking, hoewel hulle nie godsdiensvryheid geniet het onder die nederlandse bewind tot 1803 nie. die joodse bevolking het toegeneem van sowat 20 siele in 1820 tot meer as 25 000 in die 1980\u2019s, maar weens emigrasie intussen afgeneem tot sowat 17 000, \u2019n kwart van alle jode in suid-afrika en naas johannesburg verreweg die grootste gemeenskap.\nkaapstad en suid-afrika se eerste hebreeuse gemeente is in 1841 gestig, \u2019n week nadat 17 joodse mans die eerste ortodokse diens in die kaapkolonie gehou het. die eerste diens is op 26 september 1841 in \u2019n privaat woning, helmsley place gehou, wat vandag deel vorm van die mount nelson-hotelperseel. agt jaar later is die eerste sinagoge ingerig langs die parlement en eerw. isaac pulver was die eerste geestelike leier. teen 1863 het die gemeente so aangegroei dat \u2019n nuwe perseel nodig was, wat ingewy is in wat vandag die joodse museumkompleks is. in 1905 is \u2019n selfs groter gebou opgerig as die huidige groot sinagoge (tuine-shul), langs die ou shul. ook in 1905 het kaapstad sy eerste joodse burgemeester in die persoon van hyman liberman, ook die president van die gemeente, gekry. eerw. alfred bender het in 1895 na suid-afrika gekom om die gemeente te lei en sou 42 jaar lank as rabbi optree.\nkaapstad se joodse gemeenskap is betreklik homogeen, want sowat 80 persent van die lede is van litause herkoms. dieselfde persentasie is ortodoks en die res hervormd. die stad het 12 ortodokse sinagoges en twee hervormde tempels. die groot sinagoge of tuine-shul \u2013 die kaapse hebreeuse gemeente, is in 1905 ingewy en die oudste aktiewe gemeente in suid-afrika. dis naasaan die vorige sinagoge gele\u00eb, nou die joodse museum. die tuine-shul is gebou in die egiptiese herlewingstyl en bied sitplek aan 1 400 aanbidders. die groen- en seepuntse hebreeuse gemeente het meer as 2 000 lidmate en is die grootste joodse gemeente in afrika. \u2019n derde noemenswaardige joodse gemeente in die claremontse sinagoge. daar is ook enkele klein lubavitch en sefardiese sinagoges. hoewel die meeste van die kaap se jode tot die ortodokse sinagoges behoort, kom die meeste nie die godsdiensvoorskrifte streng na nie.\nbyna 80% van al kaapstad se joodse kinders is ingeskryf aan een van die joodse dagskole, wat strek van voorskools tot ho\u00ebrskool. die herzlia-skole maak voorsiening vir al 12 grade, terwyl daar ook drie ander laerskole is van wie die meeste ortodoks is. die ho\u00ebrskool herzlia, in highlands estate bo die middestad, het in 2017 650 leerders van gr. 7 tot gr. 12 gehad, van wie in die hoogste drie grade net 18 hebreeus as tweede addisionele taal geneem het. herzlia highlands primary school, ook in highlands estate, het 359 leerders gehad, die laerskool herzlia in constantia 174 en die laerskool herzlia weizmann in seepunt 291, al drie net tot gr. 6. cape town torah high het in 2017 27 leerlinge van gr. 7 tot 12 gehad. in kampsbaai het die phyllis jowell jewish day school onderrig aan 121 laerskoolleerders gebied.die jodeslagting en sionisme is van die uiterste belang vir die suid-afrikaanse joodse gemeenskap. die gemeenskap het suksesvol by die regering aangedring op die onderrig van die holocaust in alle openbare skole en het onlangs die kaapstase holocaust-sentrum gebou, die enigste holocaust-sentrum in afrika. jode betoon hul sionisme deur filantropie. die kaapse joodse gemeenskap skenk meer aan israel per kop as enige ander joodse gemeenskap ter w\u00eareld. hoewel die meeste kapenaars sionisme afkeur, be\u00efnvloed dit nie hul houding jeens kaapse jode nie. trouens, talle jode het \u2019n sterk verhouding met die plaaslike regering. vooraanstaande politieke figure woon dikwels joodse geleenthede by, ondanks hul kritiek op israel. kaapstad se gemeenskap is nogtans nie heeltemal bestand teen geweld en antisemitisme nie. in 1997 is petrolbomme na die huise van gemeenskapslede gegooi en in desember 1999 is \u2019n bom gegooi na een van die kaap se sinagoges. niemand is in di\u00e9 voorval beseer nie. streng veiligheidsmaatre\u00ebls word by sinagoges gehandhaaf.\n\n\n== ekonomie ==\nkaapstad is die ekonomiese sentrum van die wes-kaap. naas sy belangrike rol as die grootste nywerheidstad van die provinsie trek suid-afrika se moederstad ook voordeel uit die vinnig groeiende toerismebedryf. die wes-kaap is nou die belangrikste toeristebestemming in suid-afrika, en meer as een miljoen oorsese toeriste het kaapstad in die jaar 2002 besoek. die toerismebedryf genereer tans byna tien persent van die wes-kaap se bruto binnelandse produk en het 'n tiende van sy werknemers in diens.\nkaapstad se hawe en sy internasionale lughawe dien as 'n uitvoersentrum vir die landbouprodukte van die wes-kaap, veral vrugte, wyn en blomme. die provinsie verteenwoordig meer as 'n kwart van suid-afrika se landbouinkomste en meer as die helfte van sy uitvoere na oorsese bestemmings.\n\n\n== toerisme ==\nkaapstad het sedert die eerste demokratiese verkiesing in suid-afrika in die jaar 1994 een van die w\u00eareld se gewildste reisbestemmings geword. fasiliteite vir 'n groot aantal sportsoorte, talle winkels, die toeristeroete van die kaapse skiereiland en die wynstreke van die omgewing asook die ryk fauna en flora maak van die stad suid-afrika se vernaamste toeristebestemming. die toerismebedryf genereer in die provinsie wes-kaap 'n jaarlikse inkomste van 1,5 miljard vsa-$. die meerderheid van die toeriste kom uit oorsese lande soos die verenigde koninkryk, die verenigde state en duitsland.\nalhoewel een van kaapstad se byname, slaapstad, na die beweerde rustige lewenstyl van sy bewoners verwys, kan dit intussen ewe goed as 'n sinoniem vir die florerende plaaslike hotelbedryf gebruik word wat 'n groot aantal kamers oor alle prysklasse heen bied. talle gerestoureerde villa's, wat die stylvolle smaak van hul eienaars weerspie\u00ebl, bied daarnaas bed-en-ontbyt-akkommodasie en het saam met die kaapse gasvryheid tot die uiters suksesvolle ontwikkeling van die toerismebedryf bygedra.\ntalle plaaslike restourante en winkels is in en rondom die victoria & alfred waterfront gekonsentreer wat intussen jaarliks 25 miljoen in- en uitheemse besoekers lok. om ook die binnestad meer aantreklik vir toeriste en sakemanne te maak, is die oprigting van 'n nuwe kasinokompleks in v&a waterfront teen 'n koste van 1,8 miljard zar aan die bou van 'n kanaal gekoppel wat plesierbootsritte vanaf die hawe tot by die noordelike stadsentrum en die artscape-teaterkompleks moontlik sal maak.kaapstad staan bekend vir sy respek teenoor gay en lesbiese mense en het tot een van die gewildste internasionale bestemmings vir lbgt ontwikkel.\n\n\n=== victoria & alfred waterfront ===\nvictoria & alfred waterfront l\u00ea noord van die stadsentrum en was vroe\u00ebr 'n verwaarloosde hawebuurt. dit is vernoem na prins alfred, die tweede seun van die britse koningin victoria, wat hier in 1860 die hoeksteen vir 'n hawehoof gel\u00ea het. ook die eerste hawebekken is in 1870 na hom vernoem, terwyl die tweede bekken uit die jaar 1905 die naam van sy moeder dra.die oudste, westelike deel van kaapstad se hawe was reeds vanaf 1975 vanwe\u00eb die toenemende waterdiepte van moderne skepe nie meer geskik vir die hawebedryf nie, en die geriewe het begin verval.omstreeks 1985 het die stadsregering besluit om nuwe lewe in die ou hawebuurt te blaas en in 1988 is die victoria and alfred waterfront company in samewerking met die haweadministrasie gestig wat 'n konsep vir die restourasie van die historiese geboue ontwikkel en erwe aan beleggers verpag het. 'n ou stoorhuis is tot 'n winkelsentrum omgeskep, die pomphuis huisves tans restourante, en 'n voormalige gevangenis dien as hotel.\ndie projek het tot een van suid-afrika se suksesvolste beleggings ontwikkel. die waterfront-gebied is intussen met jaarliks sowat 22 miljoen besoekers die gewildste toeristetrekpleister in die wes-kaap en die hele suid-afrika asook 'n spilpunt van kaapstad se naglewe, met sowat vierhonderd winkels, tagtig restourante en kroe\u00eb, en rolprentteaters. vuurwerke en opelugkonserte vind gereeld hier plaas.\nvanaf september 2001 is die waterfront in 'n suidoostelike rigting uitgebrei. rondom die historiese kloktoring is die nuwe clock tower centre opgerig \u2013 'n nuwe winkelsentrum met restourante en reisagente. die nuwe geboue is in argitektoniese opsig harmonies tot die kloktoring en die ou stoorhuise ingepas. gedurende die boubedrywighede is die bouvalle van 'n ou voc-vesting opgegrawe wat eweneens in die kompleks ge\u00efntegreer is. vlakby die clock tower centre l\u00ea die nelson mandela gateway, die vertrekpunt vir skepe wat toeriste na die voormalige gevangeniseiland robbeneiland neem.\n'n londense ateljee, heatherwick studio, het een van kaapstad-hawe se historiese graansilogeboue, silo nr. 1 wat in 1924 opgerig is, omgeskep tot 'n moderne gebou wat sedert 2017 die zeitz museum of contemporary african art (mocaa) en 'n luukse hotel, the royal portfolio, huisves. baie van die silogebou se oorspronklike geriewe het behoue bly, insluitende 42 silindriese stoorsilo's wat uitgehol is om as die museum se groot atrium te dien.\n\n\n=== inkopies en vermaak ===\ncanal walk, wat volgens die voorbeeld van amerikaanse shopping malls ontwerp is en meer as 400 winkels, 'n rolprentteater en 'n reuse-kitskos-restourant met 'n jaarlikse omset van zar 1,8 miljard (syfers van 2003) behels, is die grootste winkelsentrum in afrika en ook en van die grootstes in die suidelike halfrond.\nratanga junction met vele plesierritte en ander vermaak, veral vir die jongeres (langs canal walk).\ngroentemarkplein (green market square) was oorspronklik 'n groentemark, maar is deesdae 'n vlooimark in die hartjie van kaapstad waar 'n mens alles van tradisionele afrika-aandenkings en kuns tot handewerk, goedkoop musiek, klere en ander snuisterye kan koop.\n\n\n== kuns en kultuur ==\nkaapstad is naas johannesburg een van die twee kulturele sentra van suid-afrika. intussen het die moederstad tot 'n nasionale leier op die gebied van die uitvoerende kunste ontwikkel, waaronder teater, opera, musicals en musiek. die kulturele lewe van kaapstad word verbind met satirici soos pieter-dirk uys, robert kirby en mark banks; die musicals van david kramer, taliep petersen en marthinus basson; en die universiteit van kaapstad se teaterskool. maar ook bekroonde toneelstukke uit johannesburg soos opvoerings van athol fugard, sue pam-grant en janice honeyman word in die plaaslike teaters gespeel.\nvanwe\u00eb die tekort aan befondsing deur die owerhede kan kaapstad net soos johannesburg nie met kunsmetropole in ander w\u00earelddele meeding nie, en daar is byvoorbeeld min musea wat versamelings van eietydse kuns kan vertoon. nogtans is daar instellings wat dwarsoor die w\u00eareld bekendheid verwerf het.\n\n\n=== teater, opera en ballet ===\ndie grootste teater in kaapstad, die kunstekaap-kompleks, het in die apartheid-era nog as die nico malan-teater bekend gestaan en word in die plaaslike omgangstaal dikwels nog nico genoem. die kompleks is oorspronklik in 1971 op die foreshore geopen en behels naas die operahuis 'n groot teatersaal (die main theatre) met 540 en die arena-teater met 140 sitplekke. in sy sale word klassieke en merendeels engelse toneelstukke, opera's en ballette opgevoer; die klein arena-teater bied daarnaas opvoerings van eksperimentele en ander moderne toneelstukke aan. die operahuis kan met soortgelyke instellings in ander w\u00earelddele meeding en werk onder meer ook met operahuise soos di\u00e9 van oslo in noorwe\u00eb saam. die kaapstadse operahuis bied 1 200 sitplekke en 'n indrukwekkende foyer met 'n ligkroon in die italiaanse styl. gedurende die apartheid-era het die hoofklem op europese kuns en kultuur geval, maar intussen het die nico ook begin om meer aandag aan inheemse kulture te skenk.\ndie opelug-teater in maynardville het hom op tonele van william shakespeare toegespits, terwyl ander teaters soos die baxter-teater naby die universiteit van kaapstad se kampus in rondebosch, die theatre on the bay in kampsbaai, die coffee lounge in kerkstraat, die little theatre in tuine en talle ander klein en onafhanklike teaters hulle op minder konvensionele toneelkuns en tradisionele engelse komedies toegespits het. die baxter-teater was gedurende die tydperk van rasseskeiding een van min tuistes in suid-afrika waar gemengde gehore saam toneel kon kyk.\n\n\n== kookkuns ==\nas suid-afrika se aantreklikste stad vir binne- en buitelandse besoekers het kaapstad vinnig tot suid-afrika se kulin\u00eare hoofstad met 'n internasionale restourant- en koffiehuiskultuur ontwikkel. die plaaslike sjefs vermeng die veelsydige plaaslike kookkuns en eersterangse bestanddele soos die kaapse seekos met 'n verskeidenheid internasionale invloede.tradisionele resepte van dwarsoor die vasteland van afrika vorm saam met europese, indonesiese en kaaps-maleise invloede die basis vir kaapstad se huidige innovatiewe kookkuns. visgeregte, wat met suurlemoenbotter, knoffelsous en gebakte aartappels bedien word, raak steeds meer gewild.\ndie kaaps-hollandse en oos-indiese kookkuns het al vroeg saamgesmelt om 'n verskeidenheid tipies kaapse geregte soos bobotie en sosaties te skep wat met tipies oos-indiese speserye gekruie word. van die kruie, wat deur slawe die land binnegebring is, het goewerneur van riebeeck reeds laat aanplant, waaronder vinkel en anys. kaaps-maleise invloede word ook sigbaar in moderne kaapse spesialiteite soos pizza met vars botterneut of samoesas, velletjies deeg wat tot driehoekige pakkies gevorm en met 'n vulsel van gemaalde beesvleis, hoendervleis of groente gevul en diepgebraai word. samoesas is ook 'n gewilde wegneemete. waterblommetjies is 'n gesogte kaapse vleikos wat veral vir bredies met vleis en groente gebruik word.\ntipies kaapse nageregte, wat ook elders in suid-afrika geniet word, sluit malvapoeding ('n oorspronklik hollandse spesialiteit wat van melk, suiker, room en appelkooskonfyt berei word) en melktert in. koeksisters, 'n tradisionele suid-afrikaanse lekkerny, het hulle oorsprong in die kaaps-maleise kookkuns. die kaaps-maleise koesisters het 'n meer sagte tekstuur as hul afrikaner-eweknie koeksisters en word met gedroogde kokosneute oorstrooi.\n\n\n== onderwys ==\nkaapstad is naas johannesburg en pretoria die belangrikste universiteitstad in suid-afrika. die universiteit van kaapstad (university of cape town, uct) word selfs as een van die leidende akademiese instellings in afrika beskou. sy hoofkampus l\u00ea teen die helling van duiwelskop.\ndie universiteit stellenbosch, 'n eersterangse histories afrikaanstalige instelling, l\u00ea sowat 60 km van kaapstad af.\nander belangrike tersi\u00eare instellings is die universiteit van wes-kaapland in die voorstad bellville, wat in 1959 as 'n instelling vir kleurling-studente gestig is, maar reeds in die 1980's 'n mate van outonomie bereik en hom as 'n oorwegend engelssprekende \"volksuniversiteit\" beskou het, terwyl die persentasie swart studente van slegs 2 ps in 1984 tot 47 ps in 1994 gegroei het; en die tegnologiese universiteit van die kaapse skiereiland (cape peninsula university of technology), wat deur die samesmelting van die kaapse technikon (cape technikon) en die technikon van die skiereiland (peninsula technikon) ontstaan het. die graduate school of business gsb) naby die victoria & alfred waterfront kan met die beste buitelandse skole meeding \u2013 as die enigste tersi\u00eare sakeskool wat in die gesiene britse sakedagblad financial times se global mba ranking 2016 geranglys word.kaapstad se engelse taalskole lok sedert die negentigerjare danksy die ho\u00eb kwaliteitstandaarde en die stad se reputasie as 'n eersterangse toeristebestemming 'n steeds groeiende aantal buitelandse besoekers.\nkaapstad se roemryke ho\u00ebrskole, waarvan baie koshuisgeriewe het en dus leerders uit alle dele van die land lok, is onder meer die ho\u00ebrskool westerford, ho\u00ebr seunskool rondebosch, die ho\u00ebrskool jan van riebeeck, ho\u00ebr meisieskool herschel, sacs, ho\u00ebr seunskool wynberg, ho\u00ebr meisieskool wynberg, st. cyprian's, die ho\u00ebrskool d.f. malan en biskoppe.\n\n\n== kommunikasie- en mediabedryf ==\nkaapstad huisves die hoofkwartier van 'n aantal dagblaaie, tydskrifte en drukkerye. naspers, die grootste mediakonglomeraat in suid-afrika, is die uitgewer van onder meer die burger, die naasgrootste afrikaanse dagblad, en die son, die grootste afrikaanse dagblad ter w\u00eareld, maar sy engelse weergawe, cape son, is in 2008 gestaak. sekunjalo independent media gee hier al drie die engelstalige dagblaaie in die wes-kaap uit, die cape argus, die cape times en die daily voice.\nkaapstad beskik daarnaas ook oor 'n groot aantal koerante vir die plaaslike gemeenskappe, waarvan die athlone news (athlone), die atlantic sun, die constantiaberg bulletin (constantiaberg), die city vision (bellville), die false bay echo (valsbaai) die distrikspos en helderpos (helderberg), die bolander (boland), die plainsman (mitchells plein), die sentinel news (houtbaai), die southern mail (suidelike skiereiland), die southern suburbs tatler (suidelike voorstede), table talk (tafelsig) en tygertalk (tygervallei/durbanville) die grootste engelstaliges is.\ndie belangrikste streekkoerante in afrikaans is die landbou-burger en die tygerburger. die helderbergse koerante distrikspos en helderpos, asook die bolander, word tweetalig in engels en afrikaans uitgegee. vukani, wat op die kaapse vlaktes verskyn, word in xhosa uitgegee.\n\n\n=== kaapstadse boekeskou ===\ndie eerste kaapstadse boekeskou (engels: cape town book fair), waaraan 400 uitgewerye uit 26 lande deelgeneem het, het in junie 2006 in samewerking met die frankfurtse boekeskou plaasgevind en sowat 20 000 besoekers gelok. in 2008 het die boekeskou met 57 000 besoekers 'n nuwe rekord behaal. byna 300 uitstallers uit 31 lande het deelgeneem.die skou, wat by die kaapse internasionale konvensiesentrum aangebied word, is daarop gemik om die lees van boeke in suid-afrika te bevorder. veral skoolboeke sal voordeel kan trek uit groter oplae en die daarmee gepaardgaande laer pryse. daar is na ramings sowat 500 000 mense in suid-afrika \u2013 uit 'n bevolking van meer as veertig miljoen \u2013 wat gereeld boeke lees.\n\n\n== sport ==\nkaapstad se gewildste sportsoorte volgens deelname is krieket, sokker, swem en rugby. in rugby huisves kaapstad die westelike provinsie wat op kaapstad-stadion speel en in die curriebeker meeding. daarbenewens vorm spelers van die westelike provinsie die grondslag vir die stormers in die suidelike halfrond se superrugbytoernooi wat deur spelers van boland in wellington aangevul word. kaapstad huisves gereeld die suid-afrikaanse nasionale rugbyspan, die springbokke, en het wedstryde tydens die rugbyw\u00eareldbeker 1995, insluitende die openingswedstryd, maar ook die halfeindstryd tussen nieu-seeland se all blacks en engeland se roses waartydens jonah lomu vier drie\u00eb gedruk het, aangebied. die suid-afrikaanse rugbyunie (saru), die beheerliggaam vir rugby in suid-afrika, is in kaapstad gesetel.\nsokker is ook gewild. twee kaapstadse sokkerspanne ding in die premier sokkerliga (psl), suid-afrika se hoogste sokkerafdeling, mee. hulle is ajax kaapstad, wat gevorm is deur die 1999-samesmelting van die sewe sterre en die kaapstadse spurs, en die cape town city fc. kaapstad het ook verskeie wedstryde tydens die fifa sokker-konfederasiebeker in 2009 en die fifa sokker-w\u00eareldbekertoernooi in 2010, insluitende 'n halfeindstryd, aangebied. die moederstad het hiervoor 'n nuwe 70 000-stadion (kaapstad-stadion) in die groenpuntgebied opgerig.\nin krieket het die kaapse kobras kaapstad op nuweland-krieketveld verteenwoordig. die span het uit die samesmelting van die westelike provinsie-krieket en die boland krieket-spanne ontstaan en in die supersport- en die standard bank-beker-reekse meegeding. n\u00e1 afloop van die 2020/21-seisoen is die span tydens 'n hervorming van suid-afrikaanse krieket ontbind. die nuweland-krieketveld is 'n toetskrieketstadion en huisves gereeld internasionale krieketwedstryde van die proteas, suid-afrika se nasionale krieketspan. byvoorbeeld is vyf wedstryde tydens die krieketw\u00eareldbeker 2003 en nege wedstryde tydens die t20i-w\u00eareldbeker 2007 hier gehou.\nkaapstad het al olimpiese aspirasies gehad. onder ander was kaapstad in 1996 een van die vyf kandidaatstede op die internasionale olimpiese komitee se kortlys vir die olimpiese somerspele 2004. die spele is eindelik aan athene, griekeland, toegeken en kaapstad het in die derde plek ge\u00ebindig. daar was ook spekulasie dat kaapstad die keuse van die suid-afrikaanse sportkonfederasie en olimpiese komitee was as suid-afrikaanse kandidaatstad vir die olimpiese somerspele 2020. aan die einde is egter tokio, japan, as gasheer vir die spele aangewys.\n\n\n== besienswaardighede ==\ndie groote kerk staan op 'n perseel, waar in 1678 die eerste kerk in suid-afrika opgerig is. die huidige kerkgebou is die derde wat uit die jaar 1836 dateer, tog het die kloktoring van die tweede gebou van 1703 bewaar gebly.\ndie kompanjiestuin maak deel uit van jan van riebeeck se historiese groentetuin.\ndie parlement van suid-afrika is die suid-afrikaanse wetgewende gesag en is in parlementslaan gele\u00eb.\ndie tuynhuys is in 1751 as 'n herehuis opgerig en bekoor met sy kaaps-hollandse argitektuur. dit dien as die ampswoning van die president en is nie toeganklik vir die publiek nie.\ndie joodse museum is in die oudste sinagoge van suid-afrika uit die jaar 1862 geopen en behandel die geskiedenis van die joodse gemeenskap aan die kaap. dit beskik ook oor 'n versameling van joodse kunswerke, wat aan die kaap ontstaan het.\ndie bo-kaap l\u00ea wes van die stadsentrum teen die hange van die vlaeberg en is die oudste woonbuurt van kaapstad wat nog steeds die karakter van 'n dorp binne die stadsgebied het. dit spog onder meer met die eerste moskee wat in suid-afrika opgerig is. sy eerste bewoners in die jaar 1780 is slawe en maleistalige gevangenes uit oos-indi\u00eb. die woonbuurt is nog steeds 'n tradisionele maleierbuurt met 'n ontspanne oosterse atmosfeer. die bo-kaap-museum en die talle kaaps-maleise restourante lok 'n groot aantal toeriste.\ngroenpunt se vuurtoring is deur die duits-gebore argitek herman schutte (1761\u20131844) ontwerp en in 1823 voltooi. dit is die oudste vuurtoring in suid-afrika, wat in 1926 met 'n mishoring toegerus en twee jaar later ge\u00eblektrifiseer is. die rotsige groenpunt staan onder die seevaarders eeue lank bekend as een van die gevaarlikste punte aan die kaap. die laaste in 'n lang lys van skepe, wat hier gestrand het, is die seafarer, wat in 1967 op die rotse geloop het.\nwynberg is een van die grootste voorstede van kaapstad en was naas pretoria in 1991 die sensusdistrik met die grootste getalle afrikaanssprekers. wynberg spog met baie ou gerestoureerde geboue. die opelugteater in maynardville het danksy sy shakespeare-opvoerings bekendheid verwerf.\nplanetarium in die kompanjiestuin en deel van die iziko-museums.\nsuid-afrikaanse nasionale kunsmuseum in die kompanjiestuin en deel van die iziko-museums.\nvictoria & alfred waterfront in die hart van kaapstad se werkende hawe.\ndie kaapstad-stadion is gebou met die oog op die 2010 sokkerw\u00eareldbeker.\ndie zeitz museum of contemporary art africa (zeitz mocaa) is 'n kunsmuseum in 'n herboude graansilo aan die victoria & alfred waterfront.ander belangrike besienswaardighede is:\n\ntafelberg, wat 1 086 m hoog is, en waarskynlik die gewildste toeristebestemming.\nseinheuwel, wat 'n uitsig oor tafelbaai en die stad bied.\nleeukop, tussen tafelberg en seinheuwel.\nkirstenbosch, een van agt nasionale botaniese tuine in die land.\nrobbeneiland, waar nelson mandela 27 jaar lank gevangene was.\n\n\n== susterstede ==\n\n\n== sien ook ==\nlys van dorpe in suid-afrika\ngereformeerde kerk kaapstad\nng gemeente kaapstad\n\n\n== verwysings ==\n\n\n== bronne ==\nindien in die betrokke teksgdeeltes geen ander bronne of verwysings vermeld word nie, het die volgende gedrukte media of webwerwe as hoofbronne gedien:\n\ndie swart woonbuurte in die kaapse vlaktes(de)  www.kapstadt-tour.de: die townships in den cape flats von kapstadtdie historiese stadsentrum (parade)(de)  www.kapstadt-tour.de: die grand parade\n\n\n== eksterne skakels ==\namptelike webtuistes(en)  stad kaapstad munisipaliteit\n(en)  wes-kaapse regeringkultuur(en)  iziko-musea\n(en)  afrikaans community 1652\u20131795argitektuur(en)  www.emporis.com: die wolkekrabbers van kaapstadreis en vermaak(en)  toerisme-inligting oor kaapstaad op wikivoyage\n(en)  kaapstad se amptelike toerismewebwerf\n(en)  the guardian, manchester, vk: the alternative city guide to cape town"