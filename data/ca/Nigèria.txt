"nig\u00e8ria, oficialment la rep\u00fablica federal de nig\u00e8ria (angl\u00e8s: federal republic of nigeria), \u00e9s un pa\u00eds de l'\u00e0frica occidental, banyat pel golf de guinea (oce\u00e0 atl\u00e0ntic). limita al nord amb el n\u00edger, a l'est amb el txad (a trav\u00e9s del llac txad) i amb el camerun, a l'oest amb ben\u00edn, i al sud amb el golf de guinea, on es troba l'illa de bioko (que pertany a guinea equatorial). \u00e9s el pa\u00eds m\u00e9s poblat de l'\u00e0frica, i el set\u00e8 del m\u00f3n. la capital n'\u00e9s abuja, fins al 1991 ho havia estat lagos. \u00e9s un important productor de petroli.\nnig\u00e8ria \u00e9s una federaci\u00f3 que t\u00e9 36 estats federals i la capital federal, abuja. el seu nom prov\u00e9 del riu n\u00edger, que travessa el pa\u00eds i que fou encunyat per flora shaw al segle xix.\nnig\u00e8ria fou una col\u00f2nia de l'imperi brit\u00e0nic des de la fi del segle xviii i va aconseguir la independ\u00e8ncia el 1960. a la d\u00e8cada de 1960 va patir una cruenta guerra civil, la guerra de biafra, en qu\u00e8 una part del sud-est del pa\u00eds va mantenir una lluita per esdevenir independent. com a estat independent, nig\u00e8ria ha anat alternant governs democr\u00e0tics i governs militars, fins a aconseguir una democr\u00e0cia estable a les eleccions presidencials del 1999, sent les eleccions del 2015 la primera vegada que un president en funcions perdia la reelecci\u00f3.nig\u00e8ria, conegut com \u00abel gegant d'\u00e0frica\u00bb, \u00e9s l'estat m\u00e9s poblat del continent i el set\u00e8 amb m\u00e9s poblaci\u00f3 del m\u00f3n. nig\u00e8ria \u00e9s un estat multinacional habitat per m\u00e9s de 250 grups \u00e8tnics que parlen 500 idiomes diferents, tots identificats amb una gran varietat de cultures. els tres grups \u00e8tnics m\u00e9s grans s\u00f3n els hausa-fulani al nord, els iorubes a l'oest i els igbos a l'est, que comprenen m\u00e9s del 60% de la poblaci\u00f3 total. la llengua oficial \u00e9s l'angl\u00e8s, triat per facilitar la unitat ling\u00fc\u00edstica a nivell nacional. la constituci\u00f3 de nig\u00e8ria garanteix la llibertat de religi\u00f3, i acull simult\u00e0niament algunes de les poblacions musulmanes i cristianes m\u00e9s grans del m\u00f3n. hi ha aproximadament un 50% de poblaci\u00f3 musulmana, que viuen principalment al nord, i un 50% de cristians, que viuen principalment al sud; les religions ind\u00edgenes, com les origin\u00e0ries de les \u00e8tnies igbo i ioruba, s\u00f3n minorit\u00e0ries. nig\u00e8ria al segle xxi ha patit conflictes religiosos, sobretot al nord, on el grup islamista boko haram vol establir la xaria. a causa de l'important influx monetari per l'exportaci\u00f3 de petroli, nig\u00e8ria ha estat considerat del grup dels pa\u00efsos n-11 (propers onze).\n\n\n== hist\u00f2ria ==\n\nnig\u00e8ria est\u00e0 poblada des de l'antiguitat. la primera civilitzaci\u00f3 coneguda n'\u00e9s la cultura nok, que va apar\u00e8ixer al voltant del segle vi ac i tenia una forta influ\u00e8ncia de l'egipte fara\u00f2nic en l'organitzaci\u00f3 social i en l'art. posteriorment, s'hi van instal\u00b7lar pobles dels pa\u00efsos ve\u00efns, atrets pel comer\u00e7: els hausses al nord i els ioruba al sud-oest. a partir de l'any 700, part de l'imperi kanem-bornu va dominar la regi\u00f3. va ser despla\u00e7at pel regne de ben\u00edn i pel regne de nri, que van prosperar durant l'\u00e8poca medieval.\nl'arribada dels portuguesos va canviar la vida dels habitants nigerians, ja que va iniciar-se el comer\u00e7 d'esclaus cap a les noves col\u00f2nies americanes. a partir de les campanyes contra napole\u00f3 bonaparte, els anglesos van prendre el control dels recursos nigerians, dins l'expansi\u00f3 de l'imperialisme brit\u00e0nic que va durar tot el segle xix. els anglesos van anar colonitzant progressivament l'actual territori de nig\u00e8ria; per exemple, el 1893, el protectorat d'oil rivers es va convertir en el protectorat brit\u00e0nic de la costa del n\u00edger (que el 1900 es convert\u00ed en el protectorat brit\u00e0nic de nig\u00e8ria meridional), al qual els brit\u00e0nics van afegir-hi el regne de ben\u00edn el 1897, i el 1900 els brit\u00e0nics van declarar un protectorat sobre la nig\u00e8ria septentrional (protectorat de nig\u00e8ria septentrional).el 1960 va assolir la independ\u00e8ncia, per\u00f2 va esclatar una guerra civil que va desestabilitzar la nova rep\u00fablica durant una d\u00e8cada, incloent-hi la guerra de biafra (1967-1970), en qu\u00e8 la zona oriental reclamava la independ\u00e8ncia. els militars van anar guanyant quotes de poder, especialment en el control del petroli, mat\u00e8ria clau per a l'exportaci\u00f3. els successius cops d'estat van afeblir l'economia local, que va iniciar una lenta recuperaci\u00f3, amb l'establiment de la democr\u00e0cia el 1999. en el segle xxi nig\u00e8ria ha patit el conflicte del delta del n\u00edger.\n\n\n=== \u00e8poca precolonial ===\nla cultura nok, ubicada al centre de nig\u00e8ria, va produir les escultures de terracota m\u00e9s antigues que s'han trobat al pa\u00eds.a la part septentrional del pa\u00eds, kano i katsina han recuperat la seva hist\u00f2ria fins a l'acabament del segle x. els regnes hauses i l'imperi de kanem van prosperar com a centres comercials entre el nord i l'oest d'\u00e0frica abans que arribessin els europeus. tamb\u00e9 al nord, a inicis del segle xix, els fulbe ja havien fet un estat centralitzat sota usman dan fodio, el sultanat de sokoto, que es va mantenir fins que el 1903 el territori fulbe va ser dividit en diverses col\u00f2nies europees. entre el 1750 i el 1900 la guerra fulani va fer que dos ter\u00e7os de la poblaci\u00f3 fulbe esdevingu\u00e9s esclava.al sud-oest de l'actual nig\u00e8ria al segle xii i al segle xiv, respectivament, es van formar els importants regnes iorubes d'ife i d'oyo. segons la mitologia ioruba, els ile-ife foren els primers \u00e9ssers humans del m\u00f3n, per\u00f2 les troballes de cultura humana m\u00e9s antigues que s'han trobat a la zona daten del segle ix. les figures de terracota dels ife s'han trobat des de la nig\u00e8ria occidental fins a togo. al sud-oest del pa\u00eds tamb\u00e9 s'hi va desenvolupar el regne de ben\u00edn entre els segles xv i xix.al sud-est de nig\u00e8ria, al segle x es va iniciar el regne de nri considerat com el fundador dels igbos, que va continuar fins que va perdre la sobirania, que pass\u00e0 a mans dels brit\u00e0nics el 1911.al segle xvi, van comen\u00e7ar a arribar exploradors portuguesos als ports de lagos i de calabar i van comen\u00e7ar a comerciar amb els pobles de la costa de nig\u00e8ria. ben aviat, van comen\u00e7ar a demandar esclaus i van comen\u00e7ar a fer el comer\u00e7 d'esclaus atl\u00e0ntic. aix\u00f2 va provocar que la poblaci\u00f3 de la regi\u00f3 minv\u00e9s per les guerres per aconseguir esclaus i per la seva l'exportaci\u00f3.\n\n\n=== colonitzaci\u00f3 ===\nes considera que l'\u00e8poca colonial de nig\u00e8ria comen\u00e7a a principis del segle xix. el 1807, la gran bretanya i els estats units va abolir el comer\u00e7 d'esclaus. despr\u00e9s de les guerres napole\u00f2niques, gran bretanya va establir l'esquadr\u00f3 d'\u00e0frica occidental per posar fi al comer\u00e7 d'esclaus. aquest atac\u00e0 els vaixells d'altres nacions que es dedicaven a aquest comer\u00e7 i que algunes vegades tornaven els esclaus alliberats a sierra leone, la seva col\u00f2nia a \u00e0frica occidental en comptes de retornar-los a la seva zona d'origen, perqu\u00e8 no tornessin a ser presos.\nel 1885, els brit\u00e0nics van reclamar que l'\u00e0frica occidental era la seva zona d'influ\u00e8ncia i aix\u00f2 va ser reconegut per altres nacions europees. el 1886, la van llogar a la royal niger company liderada per sir george taubman goldie. el 1900, el territori de la companyia fou posat sota la tutela directa del govern brit\u00e0nic, que volia consolidar el seu control sobre la zona de l'actual nig\u00e8ria. l'1 de gener de 1901, parts de l'actual nig\u00e8ria van esdevenir protectorat de l'imperi brit\u00e0nic. el regnes que hi havia a la zona de la nig\u00e8ria actual van estar en conflicte amb l'imperi brit\u00e0nic al final del segle xix i principis del xx, ja que volien tornar a ser independents. el 1897, els brit\u00e0nics van conquerir el regne de ben\u00edn i el 1901-1902 hi va haver la guerra anglo-aro. la destrucci\u00f3 de la resta d'estats que hi havia va posar la zona del riu n\u00edger sota el domini brit\u00e0nic.\nel 1914, els brit\u00e0nics van unir formalment la zona del n\u00edger i van establir la colony and protectorate of nigeria, tot i que encara van mantenir la zona dividida entre la prov\u00edncia septentrional, la prov\u00edncia meridional i la col\u00f2nia de lagos. les poblacions del sud de l'actual pa\u00eds, que tenien m\u00e9s interacci\u00f3 amb els brit\u00e0nics i altres europeus a causa del comer\u00e7, van adoptar l'educaci\u00f3 occidental i van desenvolupar una economia moderna m\u00e9s r\u00e0pidament que la de la zona septentrional. aquestes difer\u00e8ncies regionals tamb\u00e9 es van veure en la vida pol\u00edtica de la col\u00f2nia. per exemple, la nig\u00e8ria septentrional no va prohibir l'esclavitud fins al 1936.despr\u00e9s de la segona guerra mundial, per l'augment del nacionalisme i les demandes d'independ\u00e8ncia, els brit\u00e0nics van promoure l'autogovern sota les bases del federalisme. a mitjan segle xx, hi va haver una gran onada independentista en tot el continent afric\u00e0 i nig\u00e8ria va esdevenir independent el 1960.\n\n\n=== nig\u00e8ria independent ===\n\n\n==== independ\u00e8ncia ====\nl'1 d'octubre de 1960 nig\u00e8ria va obtenir la independ\u00e8ncia de l'imperi brit\u00e0nic. el primer govern nigeri\u00e0 fou una coalici\u00f3 de partits: el nigerian people's congress (npc- congr\u00e9s del poble de nig\u00e8ria), un partit dominat per musulmans septentrionals i el partit cristianoigbo, national council of nigeria and the cameroons (ncnc - consell nacional de nig\u00e8ria i els cameruns), liderat per nnamdi azikiwe, que va esdevenir governador general del pa\u00eds. en l'oposici\u00f3 hi va restar el partit lliberal action group (ag - grup d'acci\u00f3), que tenia una base ioruba i que estava liderat per obafemi awolowo. aix\u00f2 demostra les fortes difer\u00e8ncies pol\u00edtiques entre els grups \u00e8tnics dominants del pa\u00eds: els hauses (septentrionals), els igbos (orientals) i els iorubes (occidentals).\nel resultat del plebiscit del 1961 va provocar un desequilibri. camerun meridional va optar per formar la rep\u00fablica del camerun, mentre que el nord del camerun va triar mantenir-se a nig\u00e8ria. pel llegat brit\u00e0nic, el 1963 nig\u00e8ria va esdevenir una rep\u00fablica federal i nnamdi azikiwe fou el seu primer president. en les eleccions del 1965, el nigerian national democratic party va obtenir el poder de la regi\u00f3 occidental de nig\u00e8ria.\n\n\n==== guerra civil o guerra de biafra ====\n\nel 1966, hi va haver diversos cops d'estat militars per la corrupci\u00f3 i les irregularitats en les eleccions. el primer fou al gener i fou liderat per un grup de joves oficials sota el comandament del major emmanuel ifeajuna i de chkwuma kaduna nzeogwu. en aquest conflicte, es va assassinar el primer ministre abubakar tafawa balews, el premier de la regi\u00f3 septentrional, ahmadu bello i el premier de la regi\u00f3 occidental, ladoke akintola. el president nwafor orizu va posar el poder en mans de l'ex\u00e8rcit, sota el comandament del general johnson aguiyi-ironsi.\naquest cop d'estat va ser contestat per un altre cop militar protagonitzat per oficials militars del nord del pa\u00eds i que va promoure el coronel yakubu gowon com a cap d'estat. aix\u00f2 va provocar l'augment de les tensions inter\u00e8tniques al pa\u00eds i matances d'oficials i civils del sud del pa\u00eds, sobretot igbos.\naquesta viol\u00e8ncia va provocar que els igbos demanessin l'autodeterminaci\u00f3. el maig de 1967, la regi\u00f3 oriental de nig\u00e8ria va votar per declarar la independ\u00e8ncia sota el nom de rep\u00fablica de biafra, liderada pel coronel emeka ojukwu. la guerra de biafra va comen\u00e7ar quan nig\u00e8ria (septentrional i occidental) va atacar biafra el 6 de juliol de 1967 a garkem. biafra va patir un llarg setge que va durar 30 mesos i va acabar amb la seva derrota el gener de 1970. s'estima que a l'est del pa\u00eds hi va haver entre un i tres milions de morts.\n\n\n==== juntes militars ====\ndurant el boom petrol\u00edfer de la d\u00e8cada de 1970, nig\u00e8ria va passar a formar part de l'opec i va tenir un important influx de riquesa, tot i que l'administraci\u00f3 militar no la va fer arribar a la poblaci\u00f3 del pa\u00eds. amb els ingressos de diners provinents del petroli el govern federal va subvencionar els estats i va esdevenir el centre de la lluita pol\u00edtica. nig\u00e8ria va esdevenir cada vegada m\u00e9s depenent dels ingressos de les exportacions de petroli i aix\u00f2 no va contribuir a l'estabilitat econ\u00f2mica.a principis de 1979, els nigerians van participar en un breu retorn a la democr\u00e0cia quan olusegun obasanjo va transferir poder al r\u00e8gim civil de shehu shagari. el govern d'aquest fou considerat corrupte i incompetent per la majoria de la societat nigeriana. el 1984, hi va haver un cop d'estat militar de muhammadu buhari que fou vist positivament per la majoria dels nigerians, perqu\u00e8 pensaven que la reelecci\u00f3 de l'anterior havia estat fraudulenta. buhari va prometre reformes importants, per\u00f2 el seu govern no fou millor que el del seu predecessor i el seu r\u00e8gim fou destronat per un altre cop d'estat militar el 1985.\nibrahim babangida fou el protagonista d'aquest cop d'estat i es va declarar president i comandant en cap de les forces armades. el 1990, va programar que nig\u00e8ria torn\u00e9s a gaudir d'un govern democr\u00e0tic. babangida va demanar al fons monetari internacional que l'ajud\u00e9s a pagar el seu deute internacional i va fer que nig\u00e8ria form\u00e9s part de l'organitzaci\u00f3 de la confer\u00e8ncia isl\u00e0mica, que va fer que augmentessin les tensions religioses al pa\u00eds.el 1992, despr\u00e9s que babangida va superar un cop d'estat fallit, va prometre que nig\u00e8ria tornaria a ser un pa\u00eds democr\u00e0tic. el 12 de juny de 1993, hi va haver unes eleccions lliures que va guanyar moshood kashimawo olawale abiola, per\u00f2 que foren anul\u00b7lades per babangida. aix\u00f2 va provocar uns greus conflictes civils en tot el pa\u00eds que van for\u00e7ar babangida a prometre un govern civil, per\u00f2 abans va situar ernest shonekan com a cap d'un govern inter\u00ed. el r\u00e8gim de babangida ha estat considerat el m\u00e9s corrupte de nig\u00e8ria i ha estat culpat d'haver creat una cultura de la corrupci\u00f3 a nig\u00e8ria.el general sani abacha va protagonitzar un altre cop d'estat cap a la fi de l'any 1993 que va posar final al govern de shonekan. abacha protagonitz\u00e0 un r\u00e8gim que va utilitzar la viol\u00e8ncia contra la poblaci\u00f3 civil i va acaparar personalment molts diners que va dipositar en bancs occidentals; aix\u00f2 es va descobrir el 1999. el r\u00e8gim d'abacha es va acabar el 1998 quan el dictador fou trobat mort. el seu successor, el general abdulsalami abubakar, va adoptar una nova constituci\u00f3 el 5 de maig de 1999 que donava dret que els nigerians tinguessin eleccions multipartidistes. el 29 de maig de 1999, abubakar va transferir el poder al guanyador de les eleccions, obasanjo, que ja era un militar retirat.\n\n\n==== democr\u00e0cia ====\nel 1999 nig\u00e8ria va tornar a ser un estat democr\u00e0tic. olusegun obasanjo, un antic cap d'estat militar, va guanyar les eleccions i va esdevenir el nou president de nig\u00e8ria. aix\u00f2 va posar fi a 33 anys de r\u00e8gims militars (entre el 1966 i el 1999), excepte una curta segona rep\u00fablica de nig\u00e8ria (entre el 1979 i el 1983). tot i que es considera que obasanjo va guanyar les eleccions del 1999 i del 2003 de manera injusta, el seu govern va intentar acabar amb la corrupci\u00f3 governamental i va propiciar el desenvolupament econ\u00f2mic.\ndes de principis del segle xxi al sud de nig\u00e8ria hi ha el conflicte del delta del n\u00edger.\numaru yar'adua (pdp) va guanyar les eleccions de 2007, que van ser considerades per la comunitat internacional com a deficients.el 5 de maig de 2010 va morir yar'adua i fou reempla\u00e7at per goodluck jonathan l'endem\u00e0, i va esdevenir el catorz\u00e8 cap d'estat nigeri\u00e0. namadi sambo, governador de l'estat de kaduna, va esdevenir el vicepresident del pa\u00eds.el 16 d'abril de 2011, hi va haver unes noves eleccions presidencials que torn\u00e0 a guanyar jonathan. muhammadu buhari, que encap\u00e7alava el principal partit de l'oposici\u00f3, el congress for progressive change, va quedar segon en aquestes eleccions. els mitjans de comunicaci\u00f3 internacionals van considerar que en aquestes eleccions hi havia hagut poca viol\u00e8ncia i poc frau en contrast amb les altres eleccions anteriors.\n\n\n== geografia f\u00edsica ==\nnig\u00e8ria \u00e9s a l'oest d'\u00e0frica en el golf de guinea i t\u00e9 una superf\u00edcie total de 923.768 km\u00b2, la qual cosa el converteix en el trenta-dos\u00e8 pa\u00eds m\u00e9s gran del m\u00f3n (despr\u00e9s de tanz\u00e0nia). \u00e9s comparable en grand\u00e0ria a vene\u00e7uela i al voltant del doble de calif\u00f2rnia. comparteix uns 4.047 quil\u00f2metres de frontera, 773 amb ben\u00edn, 1.497 amb n\u00edger, 87 amb el txad, 1.690 amb el camerun i t\u00e9 una costa d'aproximadament 853 km.\nel punt m\u00e9s alt de nig\u00e8ria \u00e9s chappal waddi, a 2.419 m sobre el nivell del mar. els principals rius del pa\u00eds s\u00f3n el n\u00edger i el benue que convergeixen en el delta del n\u00edger, un dels deltes fluvials m\u00e9s grans del m\u00f3n i que est\u00e0 localitzat en una gran zona de boscos de manglars.\nnig\u00e8ria t\u00e9 paisatges variats. l'extrem sud est\u00e0 definit per un clima equatorial, al sud-est hi ha l'altipl\u00e0 obudu. al sud-oest i al sud-est hi ha una costa planera. aquesta zona m\u00e9s meridional est\u00e0 caracteritzada per pantans salats, tamb\u00e9 coneguts com a pantans de manglars a causa dels nombrosos boscos d'aquests arbres que hi ha. al nord d'aquesta zona, hi ha pantans d'aigua dol\u00e7a que tenen una vegetaci\u00f3 diferent a l'anterior, i m\u00e9s al nord hi ha boscos plujosos.la regi\u00f3 topogr\u00e0fica m\u00e9s extensa de nig\u00e8ria est\u00e0 caracteritzada per les valls dels rius n\u00edger i benue, que se separen l'una de l'altra en forma de y. al sud-oest del n\u00edger, hi ha unes terres altes i al sud-est del benue hi ha cims i muntanyes que formen l'altipl\u00e0 mambilla, el m\u00e9s alt del pa\u00eds. aquest altipl\u00e0 arriba fins al camerun, on es passen a dir altiplans bamenda.\nla zona entre l'extrem sud i l'extrem nord del pa\u00eds \u00e9s caracteritzada per la sabana. l'extrem nord-est de nig\u00e8ria limita amb el llac txad, que comparteix amb n\u00edger, el txad i camerun.\n\n\n=== clima ===\nnig\u00e8ria t\u00e9 un clima c\u00e0lid amb escassa amplitud t\u00e8rmica anual. a la franja costanera, es produeixen selves plujoses intenses que oscil\u00b7len entre els 2.000 i els 4.000 mm anuals; l'atmosfera \u00e9s molt humida. cap a l'interior, les precipitacions van disminuint (kaduma, 1.227 mm). a l'extrem nord, les pluges no solen superar els 600\u2013700 mm (katsina, 710 mm).\n\n\n=== ecologia ===\nels biomes predominants a nig\u00e8ria s\u00f3n la sabana al nord i al centre del pa\u00eds, i la selva umbr\u00f2fila cap al sud.\nsegons wwf, les principals ecoregions de sabana de nig\u00e8ria s\u00f3n la sabana sudanesa occidental, al nord, i el mosaic de selva i sabana de guinea, al centre del pa\u00eds. l'extrem nord-est est\u00e0 ocupat per la sabana d'ac\u00e0cies del sahel i, a la riba del llac txad, la sabana inundada; aquesta \u00faltima ecoregi\u00f3 pertany a la zona humida d'hadejia-nguru, a la conflu\u00e8ncia dels rius hadejia i jama'are, al centre-nord del pa\u00eds. al mass\u00eds de mandara, a la frontera amb el camerun, s'hi troba el mosaic del mass\u00eds de mandara.\nles selves del sud de nig\u00e8ria es classifiquen, d'est a oest, en la selva de la serralada de camerun, en la serralada de camerun, a la frontera amb aquest pa\u00eds; selva costanera del cross-sanaga i bioko, entre el cross i la frontera amb camerun; selva de transici\u00f3 del cross-n\u00edger, entre els rius cross i el n\u00edger; selva pantanosa del delta del n\u00edger, i selva de terres baixes de nig\u00e8ria, entre el riu n\u00edger i la frontera amb ben\u00edn.\nla major part de la costa de nig\u00e8ria s'enquadra dins el manglar de l'\u00e0frica central, i la diversitat ecol\u00f2gica del pa\u00eds es completa amb els prats de muntanya del mosaic de selva i parts de l'altipl\u00e0 de jos.\n\n\n==== problemes mediambientals ====\nla gesti\u00f3 de residus, que inclou el tractament de les aig\u00fces residuals, \u00e9s, juntament amb els processos de desforestaci\u00f3, retroc\u00e9s i degradaci\u00f3 dels s\u00f2ls i el canvi clim\u00e0tic, els problemes mediambientals m\u00e9s destacats de nig\u00e8ria. la gesti\u00f3 dels residus \u00e9s sobretot important a la megal\u00f2polis de lagos i les altres ciutats importants del pa\u00eds que no s\u00f3n capaces de gestionar-los adequadament.\nla industrialitzaci\u00f3 mal planificada, el proc\u00e9s d'urbanitzaci\u00f3 r\u00e0pida, la pobresa i la manca de compet\u00e8ncies dels governs municipals s\u00f3n considerats les raons m\u00e9s important de la pol\u00b7luci\u00f3 a les ciutats nigerianes. aix\u00f2 ha provocat una pol\u00b7luci\u00f3 important dels rius i els cursos d'aigua subterranis.en termes del canvi clim\u00e0tic global, els africans contribueixen \u00fanicament amb una tona m\u00e8trica de di\u00f2xid de carboni per persona i any. tot i aix\u00f2, es percep les conseq\u00fc\u00e8ncies del canvi clim\u00e0tic, sobretot a la zona del sahel, que pateix m\u00e9s sequeres de les habituals.\n\n\n== pol\u00edtica i govern ==\nnig\u00e8ria \u00e9s una rep\u00fablica federal integrada per 36 estats m\u00e9s el territori de la capital federal de nig\u00e8ria des de la constituci\u00f3 del maig de 1999. el cap d'estat i de govern \u00e9s el president de nig\u00e8ria, actualment goodluck jonathan.\n\n\n== divisi\u00f3 administrativa ==\n\nel gran nombre d'estats que hi ha a nig\u00e8ria reflecteix la hist\u00f2ria tumultuosa del pa\u00eds i les dificultats per a gestionar correctament la seva heterog\u00e8nia situaci\u00f3 socio\u00e8tnica. a nig\u00e8ria, hi ha sis grans zones geopol\u00edtiques: nord-est, nord-oest, nord-central, sud-est, sud-sud i sud-oest.nig\u00e8ria es divideix en 36 estats i un districte federal: abuja. a la vegada, els estats es divideixen en \u00e0rees de govern local (774 en total).\nels estats de nig\u00e8ria s\u00f3n:\n\nnig\u00e8ria t\u00e9 sis ciutats que tenen m\u00e9s d'un mili\u00f3 d'habitants (ordenades de m\u00e9s a menys poblaci\u00f3): lagos, kano, ibadan, kaduna, port harcourt i benin city.\n\n\n=== estats tradicionals ===\n\nparal\u00b7lelament a la divisi\u00f3 administrativa oficial, a nig\u00e8ria hi continuen havent molts estats tradicionals, sobretot regnes i emirats. els caps i dirigents tradicionals tenen un poder representatiu i m\u00e0gic important per a les poblacions locals, i tamb\u00e9 s\u00f3n considerats com a tals pel poder oficial.\n\n\n=== afers exteriors ===\nen obtenir la independ\u00e8ncia el 1960, nig\u00e8ria va fer de l'alliberament i la restauraci\u00f3 de la dignitat de l'\u00e0frica la pedra angular de la seva pol\u00edtica exterior i va tenir un paper destacat en la lluita contra el r\u00e8gim de l'apartheid a sud-\u00e0frica. una excepci\u00f3 notable a l'atenci\u00f3 d'\u00e0frica de la pol\u00edtica exterior de nig\u00e8ria va ser l'estreta relaci\u00f3 que el pa\u00eds va gaudir amb israel-palestina, durant tota la d\u00e8cada de 1960, amb el patrocini i la supervisi\u00f3 de la construcci\u00f3 dels edificis del parlament de nig\u00e8ria per part dels israelians.la pol\u00edtica exterior de nig\u00e8ria aviat va ser posada a prova durant la d\u00e8cada de 1970, despr\u00e9s que el pa\u00eds va sortir unit de la seva pr\u00f2pia guerra civil i r\u00e0pidament es va comprometre en les lluites d'alliberament que tenien lloc a la regi\u00f3 de sud-\u00e0frica. encara que mai nig\u00e8ria va enviar una for\u00e7a expedicion\u00e0ria a la lluita, va oferir m\u00e9s la ret\u00f2rica al congr\u00e9s nacional afric\u00e0 (anc) d'adoptar una l\u00ednia dura en relaci\u00f3 amb el r\u00e8gim racista i les seves incursions a l'\u00e0frica del sud, a m\u00e9s de proporcionar grans sumes de diners per ajudar les lluites anticolonials. nig\u00e8ria \u00e9s tamb\u00e9 un membre fundador de l'organitzaci\u00f3 per a la unitat africana (actualment uni\u00f3 africana), i t\u00e9 una influ\u00e8ncia important a l'\u00e0frica occidental i a l'\u00e0frica en el seu conjunt. nig\u00e8ria ha fundat, a m\u00e9s, els esfor\u00e7os de cooperaci\u00f3 regional a l'\u00e0frica occidental, que funciona com abanderat de cedeao i ecomog, organitzacions econ\u00f2miques i militars, respectivament.\namb aquesta postura centrada a l'\u00e0frica, nig\u00e8ria va enviar tropes promptament al congo a inst\u00e0ncies de les nacions unides, poc despr\u00e9s de la independ\u00e8ncia (i ha mantingut des de llavors l'adhesi\u00f3); nig\u00e8ria tamb\u00e9 don\u00e0 suport a diversos moviments d'autogovern durant la d\u00e8cada de 1970, incloent-hi l'obtenci\u00f3 de suport per al mpla d'angola, el swapo de nam\u00edbia, i l'ajuda per les lluites anticolonials a mo\u00e7ambic i zimbabwe (porteriorment rhod\u00e8sia), de forma militar i econ\u00f2mica.\nnig\u00e8ria mant\u00e9 la seva afiliaci\u00f3 al moviment de pa\u00efsos no alineats, i cap a la fi de novembre de 2006 va organitzar una cimera \u00e0frica-am\u00e8rica del sud celebrada a abuja per promoure el que alguns assistents anomenaren els vincles sud-sud en una gran varietat de fronts. nig\u00e8ria \u00e9s tamb\u00e9 membre de la cort penal internacional i de la mancomunitat brit\u00e0nica de nacions, de la qual va ser expulsada temporalment el 1995, durant el r\u00e8gim d'abacha.\nnig\u00e8ria ha seguit sent un actor clau en la ind\u00fastria petroliera internacional des de 1970, i es mant\u00e9 com a membre de l'opep, a la qual es va adherir el juliol de 1971. la seva condici\u00f3 de productor important de petroli fa que ocupi un lloc destacat en les relacions internacionals, a vegades amb vicissituds amb els pa\u00efsos desenvolupats, en particular amb els estats units i, m\u00e9s recentment, amb la xina i els pa\u00efsos en desenvolupament, en particular, ghana, jamaica i kenya.milions de nigerians han emigrat en els moments de dificultats econ\u00f2miques a europa, am\u00e8rica del nord i austr\u00e0lia, entre d'altres. s'estima que m\u00e9s d'un mili\u00f3 de nigerians han emigrat als estats units. entre aquestes comunitats en di\u00e0spora, s'hi inclou l'\"egbe omo ioruba\".\n\n\n== economia ==\n\ndes que en els anys 60 va ser descobert petroli, l'economia de nig\u00e8ria va passar de ser agr\u00edcola i ramadera, a industrial.\namb 15.600 milions de barrils en reserves de cru i m\u00e9s de 3 milions de m\u00b3 de gas natural, \u00e9s un dels pa\u00efsos africans que m\u00e9s s'han desenvolupat. no obstant aix\u00f2, la forta depend\u00e8ncia del petroli i que aquest es trobi en mans d'empreses estrangeres, fa que existeixin greus desigualtats socials: mentre la majoria dels nigerians viu amb menys d'un d\u00f2lar al dia, existeixen grans fortunes creades amb els diners del petroli. la balan\u00e7a de pagaments \u00e9s positiva gr\u00e0cies a l'exportaci\u00f3 de cru que es condueix per gasoductes des de l'interior fins als ports de l'oce\u00e0 atl\u00e0ntic. destaca tamb\u00e9 la ind\u00fastria petroqu\u00edmica, d'autom\u00f2bils i les refineries. quant a la resta de l'activitat productiva, nom\u00e9s t\u00e9 certa import\u00e0ncia el cacau, al qual es destina el 50% del s\u00f2l cultivable i que va dirigit en la seva integritat a l'exportaci\u00f3. l'agricultura i la ramaderia ocupen el 50% de la poblaci\u00f3, per\u00f2 amb prou feines pot proveir la demanda interna.\ndes del 2008, el govern dona mostres de voluntat d'implementar les reformes econ\u00f2miques suggerides pel fons monetari internacional, tals com modernitzar el sistema bancari, reduir la inflaci\u00f3 controlant les demandes salarials, i resoldre les disputes regionals pel control dels guanys de la ind\u00fastria del petroli.\n\n\n=== sectors clau ===\n\nnig\u00e8ria \u00e9s el dotz\u00e8 estat m\u00e9s important productor de petroli del m\u00f3n, el vuit\u00e8 que n'exporta m\u00e9s i \u00e9s el des\u00e8 tenint en compte les seves reserves. nig\u00e8ria va entrar a l'opec el 1971. el petroli t\u00e9 un rol principal en l'economia del pa\u00eds: representa el 40% del gdp i el 80% de les aportacions al govern nigeri\u00e0. tot i aix\u00f2, hi ha agitacions per a una millor distribuci\u00f3 dels seus r\u00e8dits al delta del n\u00edger, que \u00e9s la regi\u00f3 que en produeix m\u00e9s. el conflicte del delta del n\u00edger fa que la producci\u00f3 del petroli nigeri\u00e0 no estigui al 100% de la seva capacitat.nig\u00e8ria t\u00e9 un dels mercats de telecomunicacions amb un creixement m\u00e9s r\u00e0pid del m\u00f3n. hi ha operadors importants que hi han posat una seu. el govern nigeri\u00e0 ha creat infraestructures per tenir comunicacions per sat\u00e8l\u00b7lit i el pa\u00eds t\u00e9 un sat\u00e8l\u00b7lit espacial monitorat pel nigerian national space research.\nel pa\u00eds t\u00e9 un sector financer desenvolupat, que inclou bancs locals i internacionals, aix\u00ed com altres empreses financeres com bancs d'inversi\u00f3, companyies d'assegurances i cases de brokers.a nig\u00e8ria, tamb\u00e9 hi ha recursos minerals que no s\u00f3n explotats completament: gas natural, coure, bauxita, tantalita, or, estany, mena de ferro, niobi, plom i zinc. tot i que hi ha moltes reserves de minerals, la ind\u00fastria minera de nig\u00e8ria est\u00e0 poc desenvolupada.\na banda del petroli, els productes agr\u00edcoles s\u00f3n els m\u00e9s importants de l'exportaci\u00f3 de nig\u00e8ria. nig\u00e8ria \u00e9s el principal productor del m\u00f3n de cacauet, coco i oli de palma. altres productes agraris destacats s\u00f3n el coco, fruits c\u00edtrics, blat de moro, tapioca, nyam i canya de sucre. al voltant del 60% dels nigerians treballen en el sector agrari.al pa\u00eds tamb\u00e9 hi ha el sector industrial, del qual destaca el subsector del t\u00e8xtil i la pell (centrats a kano, abeokuta, onitsha i lagos), la ind\u00fastria automobil\u00edstica (peugeot i bedford), de pl\u00e0stics i de processament d'aliments.\n\n\n=== ci\u00e8ncia i tecnologia ===\nel govern nigeri\u00e0 ha llan\u00e7at quatre sat\u00e8l\u00b7lits a l'espai. el nigeriasat-1, el primer, fou llan\u00e7at des de r\u00fassia el 27 de setembre de 2003; aquest \u00e9s part del mundial disaster monitoring constellation system. els seus objectius principals eren controlar els desastres mediambientals, ajudar a detectar i controlar la desertitzaci\u00f3 del nord del pa\u00eds, ajudar a la planificaci\u00f3 demogr\u00e0fica, establir les relacions entre els vectors de la mal\u00e0ria i el medi ambient, proveir la tecnologia necess\u00e0ria per fer que l'educaci\u00f3 arrib\u00e9s a totes les parts del pa\u00eds amb educaci\u00f3 a dist\u00e0ncia i ajudar en la resoluci\u00f3 dels conflictes fronterers amb els estats ve\u00efns.\nel nigeriasat-2 fou constru\u00eft per la companyia brit\u00e0nica surrey space technology limited i fou llan\u00e7at a l'\u00f2rbita des d'una base militar de la xina.el tercer sat\u00e8l\u00b7lit de nig\u00e8ria fou el nigcomsat-1, constru\u00eft el 2004 i \u00e9s considerat el primer sat\u00e8l\u00b7lit de comunicacions afric\u00e0. aquest est\u00e0 operat per l'ag\u00e8ncia espacial nigeriana, nasrda. fou llan\u00e7at des de la xina el 13 de maig de 2007, per\u00f2 va fallar l'11 de novembre de 2008.\nel quart sat\u00e8l\u00b7lit es va fer per a substituir aquest i \u00e9s el nigcomsat-1r, i fou llan\u00e7at el 19 de desembre de 2011.\n\n\n== geografia humana i societat ==\n\n\n=== demografia ===\nnig\u00e8ria, el pa\u00eds m\u00e9s poblat de l'\u00e0frica t\u00e9 aproximadament una cinquena part de la poblaci\u00f3 del continent. tot i que menys del 25% dels nigerians viuen en assentaments urbans, com a m\u00ednim hi ha 24 ciutats amb una poblaci\u00f3 m\u00e9s gran de 100.000 habitants. la varietat de costums, idiomes i tradicions provinents dels 250 grups \u00e8tnics que coexisteixen a nig\u00e8ria, li donen al pa\u00eds una gran diversitat. el grup \u00e8tnic dominant a la regi\u00f3 nord s\u00f3n els hausa-fulani, dels quals una gran majoria s\u00f3n musulmans. altres grups \u00e8tnics importants d'aquesta zona s\u00f3n els nupes, els tivs, i els kanuris.\nl'\u00e8tnia ioruba predomina al sud. m\u00e9s de la meitat dels iorubes s\u00f3n cristians i prop d'un quart, musulmans. la resta, majorit\u00e0riament, segueixen creences tradicionals. el grup predominantment cristi\u00e0 igbo \u00e9s el grup \u00e8tnic m\u00e9s gran del sud-est. la majoria s\u00f3n cat\u00f2lics romans, encara que els anglicans, pentecostals i altres denominacions evang\u00e8liques tamb\u00e9 hi tenen import\u00e0ncia.\nles comunitats efiks, ibibios, annangs, i ijaws (els quatre grups \u00e8tnics m\u00e9s grans del pa\u00eds) tamb\u00e9 conformen un segment substancial de la poblaci\u00f3 de l'\u00e0rea. persones amb diferents idiomes, generalment es comuniquen en angl\u00e8s, encara que el coneixement de dos o m\u00e9s idiomes nigerians \u00e9s com\u00fa. els idiomes m\u00e9s difosos s\u00f3n l'hausa, el ioruba i l'igbo. en els \u00faltims anys, s'han donat espor\u00e0dics xocs entre grups cristians i musulmans, particularment al nord del pa\u00eds, on hi va haver pressi\u00f3 per introduir la llei isl\u00e0mica (sharia).\n\nencara que nig\u00e8ria t\u00e9 una xifra d'emigrants relativament baixa, milers de persones deixen el pa\u00eds cada any, i tenen com a destinaci\u00f3 principal la uni\u00f3 europea.\nun tema que s'ha complicat pel caos pol\u00edtic ha estat l'esfor\u00e7 de l'organitzaci\u00f3 mundial de la salut per erradicar la poliomielitis del planeta. el nord de nig\u00e8ria va ser la localitzaci\u00f3 de la meitat de tots els casos de poliomielitis registrats l'any 2003, per\u00f2 els clergues musulmans han protestat repetidament contra la vacuna com un esfor\u00e7 per part dels occidentals d'esterilitzar les nenes musulmanes. el programa nacional de vacunaci\u00f3 va ser susp\u00e8s en diversos estats l'agost de 2003, i la malaltia gaireb\u00e9 es va quintuplicar (119 casos en el primer quart de l'any 2004 contra 24 casos el 2003). el maig de 2004, es va reportar que la poliomielitis s'havia propagat des d'all\u00e0 a moltes altres nacions africanes, les quals pr\u00e8viament havien estat declarades lliures d'aquesta malaltia. el 18 de maig, l'estat de kano va acceptar reprendre els programes de vacunaci\u00f3 utilitzant vacunes creades a indon\u00e8sia.\nl'any 2007, nig\u00e8ria tenia una poblaci\u00f3 de 135.000.000 habitants. la mitjana de fills per dona \u00e9s de 5,45, una de les taxes m\u00e9s elevades d'\u00e0frica, la qual cosa est\u00e0 provocant un creixement poblacional mai vist en la hist\u00f2ria del pa\u00eds: es calcula que l'any 2050 aquest pa\u00eds tindr\u00e0 258.100.000 d'habitants.\n\n\n=== lleng\u00fces ===\nel nombre d'idiomes catalogats a nig\u00e8ria actualment es calcula en 521. aquest nombre inclou 510 lleng\u00fces vives, dues segones lleng\u00fces sense parlants nadius i nou lleng\u00fces extintes. en algunes zones de nig\u00e8ria, els grups \u00e8tnics parlen m\u00e9s d'un idioma. l'idioma oficial de nig\u00e8ria, l'angl\u00e8s, va ser elegit per facilitar la unitat cultural i ling\u00fc\u00edstica del pa\u00eds. l'elecci\u00f3 de l'angl\u00e8s com a idioma oficial es relaciona en part amb el fet que una part de la poblaci\u00f3 nigeriana parla angl\u00e8s a conseq\u00fc\u00e8ncia de la colonitzaci\u00f3 brit\u00e0nica que va acabar el 1960.\nles principals lleng\u00fces parlades a nig\u00e8ria representen les tres grans fam\u00edlies de lleng\u00fces africanes. la majoria s\u00f3n lleng\u00fces del grup de lleng\u00fces nigerocongoleses, com el ioruba i l'igbo, l'idioma haussa \u00e9s afroasi\u00e0tic, i el kanuri, parlat al nord-est, principalment a l'estat de borno, una llengua membre de la fam\u00edlia de les lleng\u00fces niloticosaharianes.\nencara que la majoria dels grups \u00e8tnics prefereix comunicar-se en el seu propi idioma, l'angl\u00e8s, sent la llengua oficial, \u00e9s \u00e0mpliament utilitzat per a l'educaci\u00f3, les transaccions comercials i amb finalitats oficials. l'angl\u00e8s com a primera llengua, per\u00f2, continua sent un vedat exclusiu d'una petita minoria de l'elit urbana del pa\u00eds, i no es parla en absolut en algunes zones rurals. estant la majoria de la poblaci\u00f3 de nig\u00e8ria en les zones rurals, les principals lleng\u00fces de comunicaci\u00f3 del pa\u00eds continuen sent les lleng\u00fces ind\u00edgenes, algunes de les quals s\u00f3n reconegudes com a lleng\u00fces nacionals. algunes de les m\u00e9s grans d'aquestes, en particular el ioruba i l'igbo, han derivat en llenguatges estandarditzats d'una s\u00e8rie de dialectes diferents i s\u00f3n parlats per diversos grups \u00e8tnics. l'angl\u00e8s pidgin de nig\u00e8ria, sovint conegut simplement com a pidgin o broken (broken english), \u00e9s una llengua criolla derivada de l'angl\u00e8s i tamb\u00e9 una llengua franca popular, encara que amb diferents influ\u00e8ncies regionals en dialectes i en l'argot. l'angl\u00e8s pidgin \u00e9s \u00e0mpliament parlat a les regions del delta del n\u00edger, predominantment a warri, sapele, port harcourt, agenebode, ewu, i ben\u00edn city.\n\n\n=== religi\u00f3 ===\nnig\u00e8ria \u00e9s la llar d'una gran varietat de religions, amb tend\u00e8ncia a variar regionalment. aquesta situaci\u00f3 accentua les difer\u00e8ncies regionals i \u00e8tniques i ha estat vista amb freq\u00fc\u00e8ncia com una font de conflicte sectari entre la poblaci\u00f3. les religions amb m\u00e9s pres\u00e8ncia a nig\u00e8ria s\u00f3n l'islam i el cristianisme, i uns pocs seguidors de les religions ind\u00edgenes.\nels conflictes actualment s'ha incrementat, i han ocasionat diverses morts.basant-se en una enquesta del 2003, el 50,5% eren musulmans, el 48,2% eren cristians (15% protestants, el 13,7% cat\u00f2lics, i el 19,6% altres cristians), i els seguidors d'altres religions va ser d'1,4%. el nord \u00e9s predominantment musulm\u00e0, hi ha un gran nombre de musulmans i cristians en la franja mitjana, incl\u00f2s el territori de la capital federal. al sud-oest, els cristians i els musulmans tenen una pres\u00e8ncia similar, les regions del sud s\u00f3n predominantment cristianes, a l'est, els cat\u00f2lics, anglicans i metodistes s\u00f3n majoria, amb pocs creients tradicionals, mentre que la regi\u00f3 del delta del n\u00edger \u00e9s de majoria cristiana.la majoria dels musulmans de nig\u00e8ria s\u00f3n sunnites (95%), per\u00f2 amb un significatiu nombre de xi\u00eftes. alguns estats del nord han incorporat la llei isl\u00e0mica en els seus ordenaments jur\u00eddics, abans seculars, que ha donat lloc a certa controv\u00e8rsia. l'estat de kano ha provat d'incorporar la xaria en la seva constituci\u00f3.els cristians nigerians estan dividits uniformement entre cat\u00f2lics i protestants. liderant les esgl\u00e9sies nigerianes, hi ha l'esgl\u00e9sia de nig\u00e8ria, de la branca anglicana, i la de la convenci\u00f3 baptista de nig\u00e8ria. l'\u00e0rea de yoruba cont\u00e9 una alta pres\u00e8ncia anglicana, mentre que l'\u00e0rea d'igboland \u00e9s predominantment cat\u00f2lica.\na trav\u00e9s d'ioruba cap a l'oest, moltes persones que s\u00f3n seguidores de l'espiritualitat yorubo/irunmole, amb la seva filosofia de dest\u00ed div\u00ed que qualsevol pot convertir-se en orisha (ori, 'cap espiritual'; el xa \u00e9s 'elegit': 'ser un amb olodumare' (oni odu, 'la font de d\u00e9u de tota l'energia'; ma re, 'il\u00b7luminaci\u00f3/triomfs').\naltres grups minoritaris religiosos i espirituals a nig\u00e8ria s\u00f3n l'hinduisme, el judaisme, la fe bah\u00e0'\u00ed, i el chrislam (una fe sincr\u00e8tica que prov\u00e9 de la fusi\u00f3 d'elements del cristianisme i de l'islam). d'altra banda, nig\u00e8ria s'ha convertit en un centre afric\u00e0 per al moviment del grial i els hare krishnas.\n\n\n== cultura ==\n\n\n=== literatura ===\nla literatura nigeriana \u00e9s molt important entre les literatures postcolonials en angl\u00e8s. els escriptors nigerians m\u00e9s coneguts s\u00f3n wole soyinka, que fou el primer afric\u00e0 que va guanyar el premi nobel de literatura, i chinua achebe, que pass\u00e0 a la fama per la seva novel\u00b7la things fall apart, una cr\u00edtica a joseph conrad. altres escriptors i poetes nigerians importants s\u00f3n: john pepper clark, ben okri, cyprian ekwensi, buchi emecheta, helon habila, t. m. aluko, chimamanda ngozi adichie, daniel o. fagunwa, femi osofisan i ken saro wilwa, que fou executat el 1995 pel r\u00e8gim militar. nig\u00e8ria t\u00e9 el segon mercat de diaris d'\u00e0frica.\nentre d'altres, destaquen els seg\u00fcents escriptors de les generacions m\u00e9s joves: chris abani, sefi atta, helon habila, helen oyeyemi, nnedi okorafor, kachi a. ozumba, sarah ladipo manyika i chika unigwe.\n\n\n=== m\u00fasica ===\n\nla m\u00fasica de nig\u00e8ria inclou moltes classes de m\u00fasica tradicional i popular africanes; actualment, fins i tot incorpora alguns elements de la m\u00fasica occidental europea o nord-americana.\nla m\u00fasica de nig\u00e8ria est\u00e0 relacionada amb m\u00faltiples grups \u00e8tnics del pa\u00eds, cada un amb les seves pr\u00f2pies can\u00e7ons, t\u00e8cniques i instruments. poc se'n sap sobre la m\u00fasica del pa\u00eds abans del contacte amb els europeus, per\u00f2 es pot trobar informaci\u00f3 en algunes talles de bronze que daten dels segles xvi i xvii, en qu\u00e8 es poden observar m\u00fasics amb els seus instruments.en l'\u00e0mbit musical destaca el multiinstrumentista, compositor i activista dels drets humans fela kuti (1938 - 1997).\n\n\n=== televisi\u00f3 i cinema ===\n\nnollywood \u00e9s la ind\u00fastria de cinema de nig\u00e8ria i \u00e9s la segona m\u00e9s gran al m\u00f3n, darrere de bollywood i superant hollywood el 2009. les pel\u00b7l\u00edcules nigerianes s\u00f3n el vincle entre les comunitats nigerianes estrangeres i la seva terra natal. el resultat d'aquest fenomen, que amb prou feines t\u00e9 una d\u00e8cada, ha significat la creaci\u00f3 de m\u00e9s de 600 pel\u00b7l\u00edcules per any, posant nig\u00e8ria entre les nacions que m\u00e9s quantitat de pel\u00b7l\u00edcules produeixen en tot el m\u00f3n, amb m\u00e9s de 7.000 t\u00edtols en 13 anys.\nel cinema a nig\u00e8ria est\u00e0 en part basat en esferes estatals que provenen d'antigues estructures colonials i, d'una altra part, en la iniciativa de productors i distribu\u00efdors independents. el primer est\u00e0 caracteritzat per una forta burocr\u00e0cia i una gesti\u00f3 desafortunada que paralitza la producci\u00f3 dels films i la segona est\u00e0 mancada de mitjans financers, t\u00e8cnica apropiada i per altres mancances sobre el coneixement sobre el cinema com a t\u00e8cnica, obra d'art i producte comercial. fins al 1984, la ind\u00fastria del cinema al pa\u00eds estava molt limitada i produ\u00efa poques pel\u00b7l\u00edcules, tot i que la televisi\u00f3 va ajudar que aquesta augment\u00e9s. els organismes estatals nigerians relacionats amb el cinema s\u00f3n el film unit, la nigerian film corporation i la nigerian film distribution company.el cinema de nig\u00e8ria ha adquirit una identitat cinematogr\u00e0fica particular, inspirada en el repertori del seu teatre tradicional; aix\u00f2 \u00e9s degut al fet que molts dels directors de cinema tamb\u00e9 s\u00f3n actors i directors teatrals. una de les altres particularitats del cinema nigeri\u00e0 \u00e9s l'exist\u00e8ncia de nombroses produccions nigerianes que, gr\u00e0cies al vast mercat que tenen, poden ser relativament nombroses i fins i tot es poden fer en lleng\u00fces nacionals. a m\u00e9s a m\u00e9s de gaudir del p\u00fablic de la seva naci\u00f3, el cinema nigeri\u00e0 s'exporta als pa\u00efsos ve\u00efns.el cinema de nig\u00e8ria produ\u00eft en llengua haussa i amb seu a la ciutat de kano \u00e9s conegut amb el nom de kannywood.\ndesmond elliot \u00e9s un director de cinema nigeri\u00e0 destacat.\n\n\n=== esports ===\nel futbol \u00e9s l'esport nacional de nig\u00e8ria i el pa\u00eds t\u00e9 la seva pr\u00f2pia lliga de futbol.\nnig\u00e8ria participa tamb\u00e9 en altres esports com el b\u00e0squet, criquet i l'atletisme.la boxa \u00e9s tamb\u00e9 un esport important a nig\u00e8ria; dick tiger i samuel peter s\u00f3n excampions del m\u00f3n.\n\n\n==== futbol ====\nla selecci\u00f3 de futbol de nig\u00e8ria, coneguda com a super eagles (les super\u00e0ligues), va realitzar la seva primera aparici\u00f3 en una copa del m\u00f3n el 1994. els seus majors assoliments internacionals s\u00f3n la vict\u00f2ria als jocs ol\u00edmpics d'atlanta 1996, vencent ni m\u00e9s ni menys que argentina, i avan\u00e7ar en les copes del m\u00f3n de 1994 i 1998, en qu\u00e8 va aconseguir el passatge a vuitens de final, malgrat que despr\u00e9s seria eliminada per it\u00e0lia i dinamarca, respectivament. quant a les competicions continentals, va guanyar en dues ocasions la copa d'\u00e0frica de nacions, en els anys 1980 i 1994. tamb\u00e9 ha assolit el t\u00edtol en la copa del m\u00f3n sub-17 el 1985 i 1993, a m\u00e9s de participacions destacades en la copa del m\u00f3n sub-20, en qu\u00e8 ha obtingut dos subcampionats.\nl'equip nacional cadet que va participa al jap\u00f3'93 ha produ\u00eft alguns dels millors jugadors del m\u00f3n, com per exemple, nwankwo kanu, dues vegades jugador afric\u00e0 de l'any que va guanyar liga de campions amb l'ajax i m\u00e9s tard va jugar amb l'inter de mil\u00e0, l'arsenal, el west bromwich albion i el portsmouth fc. altres jugadors que va sorgir d'aquesta lleva s\u00f3n celestine babayaro (newcastle), wilson orum i taye taiwo (marsella).\nsegons la classificaci\u00f3 mundial de la fifa, el setembre de 2007, nig\u00e8ria va ser el millor classificat de futbol a l'\u00e0frica i el 19\u00e8 del m\u00f3n.\n\n\n==== jocs ol\u00edmpics ====\nla millor participaci\u00f3 de nig\u00e8ria als jocs ol\u00edmpics va donar-se als jocs d'atlanta 96.\nes t\u00e9 la sospita que les seleccions sub-20 i sub-23 de futbol de nig\u00e8ria utilitzen jugadors majors que els que corresponen. aix\u00f2 es deu al p\u00e8ssim sistema d'inscripcions en n\u00e9ixer.\n\n\n==== professions particulars ====\nels homes hiena es dediquen a domesticar i entrenar hienes i papions, i en alguns casos serps.\n\n\n== refer\u00e8ncies ==\n\n\n== vegeu tamb\u00e9 ==\nbiafra.\nrep\u00fablica de benin.\nm\u00fasica de nig\u00e8ria.\nafricans subsaharians a esc\u00f2cia.\njohnson thomas umunanke aguiyi-ironsi.\nboko haram.\naeroport internacional murtala mohammed.\ndamasak.\n\n\n== enlla\u00e7os externs ==\n\u00abp\u00e0gina web del govern nigeri\u00e0\u00bb (en angl\u00e8s).\np\u00e0gina web del national bureau of statistics.(en angl\u00e8s)\n\u00abnig\u00e8ria\u00bb (en angl\u00e8s).   ucb libraries govpubs. arxivat de l'original el 2010-06-11. [consulta: 10 mar\u00e7 2010].\n\u00abcanvi clim\u00e0tic a nig\u00e8ria\u00bb (en angl\u00e8s).   oneworlduk. arxivat de l'original el 2009-05-26. [consulta: 10 mar\u00e7 2010]."