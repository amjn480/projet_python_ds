"els animals (animalia) conformen un regne d'organismes eucariotes multicel\u00b7lulars. la gran majoria dels animals consumeixen mat\u00e8ria org\u00e0nica, respiren oxigen, es mouen, es reprodueixen sexualment i es formen a partir d'una esfera de c\u00e8l\u00b7lules amb una cavitat central (bl\u00e0stula) durant el seu desenvolupament embrionari. se n'ha descrit m\u00e9s d'un mili\u00f3 i mig d'esp\u00e8cies vivents, de les quals aproximadament un mili\u00f3 corresponen a insectes, per\u00f2 es calcula que n'hi ha m\u00e9s de set milions. la seva mida va des de 8,5 \u03bcm fins a 33,6 m. mantenen interaccions complexes entre si i amb els medis que els envolten, en els quals formen xarxes tr\u00f2fiques intricades. la ci\u00e8ncia que estudia els animals \u00e9s la zoologia.\nla gran majoria dels animals vivents tenen un pla corporal amb simetria bilateral. el clade dels bilaterals inclou els prot\u00f2stoms, que contenen animals com ara els nematodes, els artr\u00f2podes, els platihelmints, els an\u00e8l\u00b7lids i els mol\u00b7luscs, i els deuter\u00f2stoms, que comprenen els equinoderms i els cordats. entre els organismes ediacarians del precambri\u00e0 superior ja hi havia formes de vida que han estat interpretades com a animals primitius. nombrosos embrancaments moderns d'animals es consolidaren en el registre f\u00f2ssil com a esp\u00e8cies marines durant l'explosi\u00f3 cambriana, que comen\u00e7\u00e0 fa uns 539 milions d'anys. s'han identificat 6.331 grups de gens comuns a tots els animals vivents, possiblement heretats d'un \u00fanic avantpassat com\u00fa que hauria viscut en el criogeni\u00e0, fa 650 milions d'anys.\nal segle iv ac, arist\u00f2til repart\u00ed els animals entre els que tenien sang i els que no. el 1758, amb la publicaci\u00f3 de la desena edici\u00f3 de systema naturae, carl von linn\u00e9 introdu\u00ed el primer sistema jer\u00e0rquic de classificaci\u00f3 biol\u00f2gica dels animals, expandit fins a catorze embrancaments per jean-baptiste lamarck en les d\u00e8cades seg\u00fcents. el 1874, ernst haeckel divid\u00ed el regne animal en metazous, o animals multicel\u00b7lulars, i protozous, organismes unicel\u00b7lulars que ara ja no es consideren animals. avui en dia es fa servir tecnologia punta, com ara la filog\u00e8nia molecular, per confirmar les relacions evolutives entre diferents t\u00e0xons.\nels \u00e9ssers humans aprofiten molts animals per obtenir-ne aliments (com la carn, la llet i els ous) i materials (com el cuir i la llana), a banda de tenir-los com a animals de companyia i animals de c\u00e0rrega. els gossos es fan servir per ca\u00e7ar, igual que els ocells rapinyaires, mentre que una muni\u00f3 d'animals terrestres i aqu\u00e0tics s\u00f3n \u2014o han estat\u2014 objecte de la ca\u00e7a esportiva. els animals no-humans han estat presents en l'art des de sempre i tenen un paper important en la mitologia i la religi\u00f3.\n\n\n== caracter\u00edstiques principals ==\nels animals s\u00f3n \u00e9ssers vius, \u00e9s a dir, presenten les caracter\u00edstiques pr\u00f2pies de la vida: metabolisme, creixement i reproducci\u00f3. s\u00f3n organismes, \u00e9s a dir, estan dotats d'una estructura i constituci\u00f3 determinades. tenen c\u00e8l\u00b7lules eucariotes, s\u00f3n pluricel\u00b7lulars amb teixits. s\u00f3n homeoterms, \u00e9s a dir, es poden regular la temperatura del cos, i s\u00f3n heter\u00f2trofs, \u00e9s a dir, no poden produir el seu propi aliment mitjan\u00e7ant la fotos\u00edntesi, per la qual cosa s'han d'alimentar d'altres \u00e9ssers vius o de les seves restes. segons l'origen de l'aliment que prenen poden ser carn\u00edvors (aliment d'origen animal), herb\u00edvors (aliment d'origen vegetal) o omn\u00edvors (aliment tant d'origen animal com d'origen vegetal).\n\n\n=== estructura ===\namb algunes excepcions, principalment entre les esponges (embrancament porifera) i els placozous, els animals tenen cossos estructurats en teixits separats. aquests inclouen els m\u00fasculs, que s\u00f3n capa\u00e7os de contreure i controlar la locomoci\u00f3, i els teixits nerviosos, que envien i processen els senyals. en general, tamb\u00e9 disposen d'una cambra digestiva interna, amb una o dues obertures. els animals amb aquest tipus d'organitzaci\u00f3 s'anomenen metazous, o eumetazous, quan el primer nom s'utilitza per a animals en general.tots els animals tenen c\u00e8l\u00b7lules eucariotes, envoltades d'una matriu extracel\u00b7lular caracter\u00edstica formada per col\u00b7lagen i glicoprote\u00efnes el\u00e0stiques. aquestes poden calcificar-se per formar estructures com exoesquelets, ossos i esp\u00edcules. durant el desenvolupament, constitueixen carcasses relativament flexibles a les quals les c\u00e8l\u00b7lules es poden moure i reorganitzar, fent possible la formaci\u00f3 d'estructures complexes. per contra, altres organismes pluricel\u00b7lulars, com les plantes i els fongs, tenen la paret cel\u00b7lular formada per cel\u00b7lulosa, i per tant es desenvolupen per creixement progressiu. a m\u00e9s, les c\u00e8l\u00b7lules animals tenen unions intercel\u00b7lulars \u00faniques: unions estretes, unions comunicants i desmosomes.\n\n\n=== funcions vitals ===\nles funcions vitals s\u00f3n les que tenen com a finalitat respondre a les necessitats b\u00e0siques del seu estil de vida. en la majoria d'animals moltes funcions vitals estan regulades hormonalment.\n\n\n==== nutrici\u00f3 ====\nels organismes consumeixen mat\u00e8ria org\u00e0nica d'altres organismes per tal d'aconseguir el carboni i altres elements que necessiten per viure. en la majoria d'animals, l'encarregat de dur a terme aquesta funci\u00f3 \u00e9s l'aparell digestiu. l'aliment \u00e9s ingerit per la boca i digerit en tres passos. primer, \u00e9s descompost en petites mol\u00e8cules (nutrients) per mitj\u00e0 de processos enzim\u00e0tics i mec\u00e0nics. despr\u00e9s, els nutrients s\u00f3n absorbits i passen a l'organisme, on s\u00f3n distribu\u00efts a les c\u00e8l\u00b7lules. finalment, s'eliminen els residus no digeribles per l'anus (o, si no n'hi ha, per la boca).\n\n\n==== respiraci\u00f3 ====\nla respiraci\u00f3 \u00e9s la funci\u00f3 per la qual els animals obtenen l'oxigen que necessiten per la respiraci\u00f3 cel\u00b7lular, com tots els organismes aer\u00f2bics. normalment, els animals aqu\u00e0tics utilitzen el dioxigen dissolt en l'aigua, mentre que els animals terrestres utilitzen l'o\u2082 de l'aire (hi ha excepcions, com els mam\u00edfers aqu\u00e0tics i alguns mol\u00b7luscs o insectes aqu\u00e0tics que utilitzen pulmons o tr\u00e0quees). els animals que extreuen l'oxigen de l'aigua tenen br\u00e0nquies, mentre que els que aprofiten el de l'aire tenen pulmons o tr\u00e0quees.\n\n\n==== circulaci\u00f3 ====\nmitjan\u00e7ant la circulaci\u00f3, es reparteixen entre les c\u00e8l\u00b7lules els nutrients, l'oxigen i les hormones, i es recullen els residus generats pel metabolisme. hi ha dos tipus de circulaci\u00f3: la circulaci\u00f3 oberta i la circulaci\u00f3 tancada. en la circulaci\u00f3 oberta, t\u00edpic dels artr\u00f2podes i la majoria de mol\u00b7luscs, entre altres, un l\u00edquid anomenat hemolimfa (barreja de sang i limfa) situat dins una cavitat denominada hemocel banya directament els \u00f2rgans amb oxigen. en canvi, en la circulaci\u00f3 tancada (t\u00edpica dels vertebrats, an\u00e8l\u00b7lids i cefal\u00f2podes) la sang mai no abandona els vasos sanguinis, sin\u00f3 que l'oxigen i els nutrients travessen les capes dels vasos sanguinis per entrar al fluid intersticial.\n\n\n==== excreci\u00f3 ====\nla talla de l'animal determina si els residus del metabolisme surten sols al medi exterior o si han de ser eliminats per l'aparell excretor. a m\u00e9s d'eliminar residus, la funci\u00f3 d'excreci\u00f3 tamb\u00e9 serveix per regular la pressi\u00f3 osm\u00f2tica de l'organisme, controlant la quantitat d'aigua eliminada amb els residus.\n\n\n==== locomoci\u00f3 ====\nla locomoci\u00f3 \u00e9s la funci\u00f3 que permet a l'animal moure's pel seu medi. la majoria d'animals s\u00f3n m\u00f2bils, i hi ha una gran varietat de formes de moviment. trichoplax adhaerens es mou amb l'ajut dels seus cilis, les serps i an\u00e8l\u00b7lids es mouen per mitj\u00e0 de moviments perist\u00e0ltics, els vertebrats i artr\u00f2podes han desenvolupat potes, els caragols es mouen amb el seu peu muscular, els animals aqu\u00e0tics neden i els voladors volen, etc.\n\n\n==== relaci\u00f3 ====\nla locomoci\u00f3 permet a l'animal rebre informacions del m\u00f3n exterior, del seu propi cos o d'altres animals. tamb\u00e9 permet reaccionar a aquestes informacions, i en alguns casos, transmetre-les de nou. els encarregats d'aix\u00f2 s\u00f3n l'aparell nervi\u00f3s i els \u00f2rgans sensorials. els \u00f2rgans sensorials m\u00e9s visibles en la gran majoria d'animals s\u00f3n els ulls, per\u00f2 en alguns animals estan atrofiats o fins i tot absents.\n\n\n==== reproducci\u00f3 ====\nels animals es reprodueixen per a mantenir i augmentar el nombre d'individus. en els animals hi ha dos tipus de reproducci\u00f3: la reproducci\u00f3 asexual, que nom\u00e9s implica un pare i que es fa \u00fanicament per mitosi; i la reproducci\u00f3 sexual, que posa en com\u00fa el material gen\u00e8tic de dos pares (un mascle i una femella per mitj\u00e0 de g\u00e0metes haploides obtinguts per meiosi. alguns animals, com ara els crustacis del g\u00e8nere daphnia, els insectes afido\u00efdeus o fins i tot vertebrats com ara el taur\u00f3 martell, capa\u00e7 de reproduir-se per partenog\u00e8nesi.\n\n\n== embrancaments ==\n\nel regne animal se subdivideix en una s\u00e8rie de grans grups denominats embrancaments (l'equivalent de les divisions del regne vegetal); cadascun correspon a un tipus d'organitzaci\u00f3 ben definit, tot i que n'hi ha alguns de filiaci\u00f3 controvertida. en el seg\u00fcent quadre es llisten els embrancaments animals i les seves caracter\u00edstiques principals:\n\n\n== or\u00edgens i registre f\u00f2ssil ==\n\ngeneralment es considera que els animals evolucionaren d'un eucariota flagel\u00b7lat. els seus parents vivents coneguts m\u00e9s propers s\u00f3n els coanoflagel\u00b7lats, flagel\u00b7lats amb collar que tenen una morfologia semblant a la dels coan\u00f2cits de determinades esponges. els estudis moleculars classifiquen els animals al si del grup dels opistoconts, que tamb\u00e9 inclouen els coanoflagel\u00b7lats, els fongs i uns quants protists par\u00e0sits de mida petita. el nom deriva de la ubicaci\u00f3 posterior del flagel en les c\u00e8l\u00b7lules m\u00f2tils, com en la majoria d'espermatozous dels animals, mentre que els altres eucariotes tendeixen a tenir flagels anteriors.\nels primers f\u00f2ssils que podrien representar animals aparegueren a finals del precambri\u00e0, fa uns 610 milions d'anys, i s\u00f3n coneguts com a organismes ediacarians o vendians. tanmateix, resulta dif\u00edcil relacionar-los amb f\u00f2ssils m\u00e9s recents. alguns podrien representar precursors dels embrancaments moderns, per\u00f2 poden ser grups separats, i podria ser que ni tan sols fossin animals. a part d'aquests \u00e9ssers vius, la majoria d\u2019embrancaments animals coneguts aparegueren m\u00e9s o menys alhora durant el per\u00edode cambri\u00e0, fa uns 542 milions d'anys. encara es debat si aquest esdeveniment, anomenat \u00abexplosi\u00f3 cambriana\u00bb, representa una diverg\u00e8ncia r\u00e0pida entre els diferents grups o simplement un canvi de les condicions que feu possible una major fossilitzaci\u00f3. tanmateix, alguns paleont\u00f2legs i ge\u00f2legs suggereixen que els animals, aparegueren molt abans del que es creia anteriorment, possiblement fins i tot fa mil milions d'anys. icnof\u00f2ssils, com ara pistes i caus descoberts en estrats tonians indiquen la pres\u00e8ncia de metazous triplobl\u00e0stics amb forma de cuc, m\u00e9s o menys igual de grans (uns 5 mm d'ample) i complexos que els cucs de terra. a m\u00e9s, durant l'inici del per\u00edode toni\u00e0, fa uns mil milions d'anys, hi hagu\u00e9 un descens en la diversitat dels estromat\u00f2lits que podria indicar l'aparici\u00f3 d'animals pasturadors durant aquest temps, car els estromat\u00f2lits augmentaren en diversitat despr\u00e9s que les extincions de finals de l'ordovici\u00e0 i del permi\u00e0 extingissin grans quantitats d'animals marins pasturadors, i disminu\u00efren despr\u00e9s que les poblacions animals es recuperessin. el descobriment, que pistes molt similars a aquests icnof\u00f2ssils primitius s\u00f3n produ\u00efdes avui en dia pel protist unicel\u00b7lular gegant gromia sphaerica, posa m\u00e9s en dubte la seva interpretaci\u00f3 com a prova d'una evoluci\u00f3 animal primerenca.\n\n\n== hist\u00f2ria de la classificaci\u00f3 ==\narist\u00f2til divid\u00ed el m\u00f3n vivent en animals i plantes, esquema que fou seguit per carl von linn\u00e9 en la seva primera classificaci\u00f3 jer\u00e0rquica. des d'aleshores, els bi\u00f2legs han comen\u00e7at a emfatitzar les relacions evolutives, de manera que aquests grups han estat restringits en certa manera. per exemple, els protozous microsc\u00f2pics inicialment foren considerats animals perqu\u00e8 es movien, per\u00f2 actualment se'ls tracta separadament.\nen el sistema original de linn\u00e9, els animals eren un d'entre tres regnes, dividits en les classes vermes, insecta, pisces, amphibia, aves i mammalia. des d'aleshores, els quatre \u00faltims grups han estat units en un \u00fanic embrancament, el dels cordats, mentre que les altres classes han estat separades.\n\n\n== filog\u00e8nesi ==\nel seg\u00fcent cladograma mostra la relaci\u00f3 dels animals d'acord amb les an\u00e0lisis gen\u00e8tiques:\nsegons el punt de vista que s'acaba d'exposar, els bilaterals se subdivideixen en quatre grans llinatges: prot\u00f2stoms acelomats, prot\u00f2stoms esquizocelomats, prot\u00f2stoms pseudocelomats i deuter\u00f2stoms\nles modernes t\u00e8cniques de seq\u00fcenciaci\u00f3 de bases de l'adn, juntament amb la metodologia de la clad\u00edstica han perm\u00e8s reinterpretar les relacions filogen\u00e8tiques dels diferents embrancaments animals, el que ha produ\u00eft una revoluci\u00f3 en la seva classificaci\u00f3; encara no hi ha un acord un\u00e0nime sobre el tema, per\u00f2 s\u00f3n cada vegada m\u00e9s els zo\u00f2legs que admeten la nova classificaci\u00f3, que \u00e9s la representada el taxobox d'aquest article; aix\u00ed, la majoria de bilaterals sembla que pertanyen a un d'aquests quatre llinatges: deuter\u00f2stoms, ecdisozous, platizous i lofotrocozous.\n\n\n== organismes model ==\n\na causa de la gran diversitat dels animals, resulta m\u00e9s econ\u00f2mic pels cient\u00edfics estudiar un nombre limitat d'esp\u00e8cies elegides per tal de poder tra\u00e7ar relacions a partir del seu treball i extrapolar conclusions sobre com funcionen els animals en general. com que \u00e9s f\u00e0cil de mantenir i criar, la mosca del vinagre (drosophila melanogaster) i el nematode caenorhabditis elegans han estat des de fa molt de temps els organismes model metazous estudiats m\u00e9s intensament, i foren uns dels primers \u00e9ssers vius a ser seq\u00fcenciats gen\u00e8ticament. aix\u00f2 fou facilitat per la mida tan petita del seu genoma, per\u00f2 un problema d'aix\u00f2 \u00e9s que com que han perdut molts gens, introns i lligaments, aquests ecdisozous no poden revelar gaire sobre l'origen dels animals en conjunt. l'abast d'aquest tipus de l'evoluci\u00f3 dins del superembrancament ser\u00e0 revelat pels projectes genoma actualment en progr\u00e9s. l'an\u00e0lisi del genoma de nematostella vectensis ha subratllat la import\u00e0ncia de les esponges, els placozous i els coanoflagel\u00b7lats, tamb\u00e9 en curs de seq\u00fcenciaci\u00f3, a l'hora d'explicar l'arribada de 1.500 gens ancestrals \u00fanics als eumetazous.una an\u00e0lisi de l'esponja homoscleromorfa oscarella carmela tamb\u00e9 suggereix que l'\u00faltim avantpassat com\u00fa i els animals eumetazous era m\u00e9s complex del que s'assumia anteriorment.altres organismes model del regne animal inclouen el ratol\u00ed dom\u00e8stic (mus musculus) i el peix zebra (danio rerio).\n\n\n== refer\u00e8ncies ==\n\n\n== bibliografia ==\nkliman, r. m. encyclopedia of evolutionary biology (en angl\u00e8s).  academic press, 2016. isbn 9780128004265. \n\n\n== vegeu tamb\u00e9 ==\n\nllista dels animals m\u00e9s rics\nanimal dom\u00e8stic\netologia\nllista de classes d'animals\nllista d'esp\u00e8cies animals del vall\u00e8s occidental\ncultura animal\nanimalisme\n\n\n== enlla\u00e7os externs ==\nprojecte tree of life web (angl\u00e8s)\nanimal diversity web - base de dades dels animals de la universitat de michigan, amb la classificaci\u00f3 taxon\u00f2mica, imatges i altres informacions (angl\u00e8s)\ninformaci\u00f3 i fotografies dels animals de la pen\u00ednsula ib\u00e8rica i de les seves illes (castell\u00e0)\nfotografies i sons d'animals (portugu\u00e8s)"