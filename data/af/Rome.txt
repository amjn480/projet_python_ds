"rome (latyn en italiaans: roma, [\u02c8ro\u02d0ma], ) is die hoofstad van itali\u00eb en die italiaanse streek latium (italiaans: lazio). rome is in westelike sentraal-itali\u00eb aan die tiberrivier en naby die tirreense see gele\u00eb. met 'n oppervlakte van 1 285 km\u00b2 en 'n bevolking van sowat drie miljoen binne die stadsgrense en vier miljoen in die agglomerasie is rome die grootste stedelike nedersetting in itali\u00eb. die enklawe van die vatikaanstad is in die noordweste van die stadsgebied gele\u00eb.\n\nrome se huidige stadsbeeld is oor 'n tydperk van sowat 3 000 jaar gevorm, met antieke romeinse ru\u00efnes soos die colosseum en forum romanum, asook enkele geboue wat bewaar gebly het soos die panteon, as stomme getuies van die stad se goue tydperk as caput mundi, die hoofstad van die w\u00eareld, en administratiewe sentrum van die magtigste ryk wat ooit in europa ontstaan het. 'n ryk argitektoniese erfenis is aan rome se latere funksie as setel van die rooms-katolieke kerk te danke. antieke en sakrale boukuns word aangevul deur 'n groot verskeidenheid w\u00eareldlike geboue uit latere styltydperke soos renaissance en barok, waaronder kunsvolle piazza's (openbare pleine) en fonteine. die historiese sentrum (centro storico) is in 1980 deur unesco as w\u00earelderfenisgebied gelys.\ndie romeinse digter albius tibullius (55 v.c. \u2212 18/19 v.c.) het in die 1ste eeu v.c. vir die eerste keer na rome as die \"ewige stad\" verwys. hierdie beskrywing word vanwe\u00eb die stad se lang geskiedenis en sy belangrikheid as hoofstad van 'n w\u00eareldryk en latere middelpunt van die christendom steeds as by- en erenaam vir rome gebruik.\nrome het in sy lang geskiedenis as hoostad van die romeinse koninkryk, die romeinse republiek en die romeinse keiserryk gedien. sedert die 1ste eeu n.c. was die stad die setel van die pous en tussen die 8ste en 10de eeu die administratiewe sentrum van die pouslike state. in 1871 het dit die hoofstad van die nuut verenigde italiaanse eenheidstaat en in 1936 die administratiewe setel van benito mussolini se kortstondige italiaanse ryk geword. rome het sodoende steeds die funksie van 'n godsdienstige en politieke spilpunt vervul. dit huisves vandag die groot gesentraliseerde italiaanse staatsadministrasie \u2013 en 'n rekordgetal ambassades danksy die vatikaanstad se status as selfstandige politieke entiteit.\nvir die grootste deel van sy geskiedenis het rome sy groot bevolking aan sy status as politieke hoofstad te danke gehad. met 'n bevolking, wat deur historici en argeolo\u00eb vanaf die einde van die romeinse republiek tot in die ho\u00eb keisertyd, op meer as 'n miljoen beraam word (enkele historici en argeolo\u00eb het 'n bevolkingsgetal van 1,6 miljoen bereken), was dit een van die grootste voorindustri\u00eble stedelike nedersettings op aarde \u2013 'n status wat ondenkbaar sou gewees het sonder die oorvloed graan- en ander landbouinvoere asook die rykdomme wat die stad uit ander ryksdele binnegestroom het. as mens in gedagte hou dat die antieke romeinse stadsgebied net 'n gedeelte van die oppervlakte van parys binne sy historiese stadsgrense beslaan het en sowat die helfte daarvan deur openbare geboue en ander nie-bewoonde strukture of ruimtes ingeneem is, was antieke rome 'n stad met 'n buitengewoon ho\u00eb bevolkingsdigtheid.\nmet keiser konstantyn die grote se uitbou van konstantinopel as nuwe keiserlike setel en rykshoofstad vanaf 330 n.c., asook die krisis en ontbinding van die ryk in die 5de eeu was vir rome 'n politieke en ekonomiese afskaling verbonde wat sy bevolking gaandeweg van 'n geskatte 1,6 miljoen tot 50 000 laat daal het. die laaste groot bouprojekte is in die 4de eeu voltooi. in sy laat fase is herstelwerk en onderhoud van bestaande infrastruktuur gestaak of tot 'n minimum beperk.\nnogtans het rome geen spookstad geword soos ander antieke romeinse nedersettings nie. danksy die primaat van die biskop het rome as setel van die rooms-katolieke kerk gedurende die middeleeue 'n nuwe geestelike en politieke status bereik. so was dit 'n belangrike bestemming vir pelgrims. vanaf die renaissance-tydperk het die kerk met 'n ambisieuse bouprogram begin wat sy hoogtepunt in die tyd van die teenreformasie bereik het. die katolieke kerk, wat aanspraak daarop gemaak het om die alleen-saligmakende instelling te wees, het moeite gedoen om di\u00e9 status met argitektoniese glans en glorie te bevestig.\nrome word tans weer onder die w\u00eareld se globale stede gereken en is danksy sy kunsskatte die mees besoekte stad in itali\u00eb asook die derde gewildste stedelike toeristebestemming in die europese unie. naas die italiaanse regering en parlement, die regerings van die administratiewe streek lazio en die metropolitane stad roma capitale asook 'n groot verskeidenheid nasionale instellings, het 'n aantal spesiale agentskappe van die verenigde nasies hul setel in rome, soos die fao (voedsel- en landbou-organisasie), die wfp (w\u00eareldvoedselprogram) en die ifad (internasionale fonds vir landbou-ontwikkeling).\nbelangrike internasionale ondernemings het hulle hoofkwartiere in die italiaanse hoofstad, waaronder eni, enel, tim en leonardo s.p.a. asook banke soos unicredit en bnl. rome se mode-, ontwerp- en rolprentbedrywe is internasionale rolspelers van formaat. in rome se cinecitt\u00e0-filmateljees is 'n verskeidenheid rolprente vervaardig wat met oscars bekroon is.\n\n\n== geografie ==\nrome is in die sentraal-italiaanse administratiewe streek lazio (latium) gele\u00eb waar dit provinsiale status het as metropolitaanse stad. volgens sy oppervlakte en bevolking is rome by verre die grootste stad in die land. die uitbreiding van die stadsgebied na die onmiddellike omgewing, die campagna romana of kort campagna, het uitgestrekte voorstedelike sones laat ontstaan sodat die historiese middestad nog slegs sowat vier persent van die totale oppervlakte beslaan \u2013 alhoewel rome gedurende 90 persent van sy geskiedenis slegs uit hierdie historiese kernstad bestaan het.\n\nrome se geskiedenis en ekonomie is deur drie waterliggame bepaal \u2013 die tiberrivier, wat in suidelike rigting met kronkels deur die stadsgebied vloei; die aniene-rivier, wat in die noordelike stadsdeel parioli in die tiber uitmond; en die tirreense see. terwyl ostia in die antieke tydperk as rome se in- en uitvoerhawe gedien het, is die middestad net sowat 20 km van die kus af gele\u00eb. die golwende heuwels in rome se onmiddellike omgewing bereik hoogtes van iets meer as 100 meter, terwyl die stadsgebied 'n gemiddelde hoogte van 37 m bo seevlak het. rome en sy omgewing word deur ho\u00ebr bergreekse omsluit wat iets verder af gele\u00eb is \u2013 die abruzze in die ooste, die sabynse berge in die noordooste en die albaanse heuwels (soms ook albaanse berge genoem) in die suidooste.\ndie metropolitaanse stad rome grens in die noorde aan die provinsies viterbo en rieti, in die ooste aan l\u2019aquila (in die administratiewe streek abruzze) en in die suide aan die provinsies frosinone en latina.\n\n\n=== agro romano ===\ndie term agro romano (latyn: ager romanus) het in die loop van tyd verskillende betekenisse gekry en meestal verwys na die onmiddellike omgewing van rome, veral die tiber-riviervlakte. deesdae noem inheemses die buitewyke van rome, wat dikwels nog 'n sterk landelike karakter het, agro romano. ook die aangrensende munisipaliteite ardea, fiumicino en pomezia word hierby ingesluit.\nondanks die vinnige verstedelikingsproses sedert die laat 19de eeu het uitgestrekte landbougebiede binne die kringpad autostrada a90 bewaar gebly. met 'n totale oppervlakte van 517 km\u00b2 of sowat veertig persent van die stadsgebied maak hulle van rome die grootste landboumunisipaliteit in europa.\n\n\n=== campagna romana ===\n'n ander geografiese term, campagna romana of kort campagna (wat nie met campania of kampani\u00eb verwar moet word nie), verwys na die heuwelagtige gebied rondom rome, gele\u00eb tussen die tirreense see en die appenyne. dikwels word die term gebruik vir 'n gebied tussen rome, die albaanse heuwels en die sabynse berge waar in die antieke tydperk die romeinse grootpad via appia ontstaan het. omdat die romeinse owerheid begrafnisse binne die stadsgebied om higi\u00ebniese redes verbied het, het begraafplase met grafmonumente langs hierdie grootpad ontstaan. 'n tweede argitektoniese erfenis uit die antieke tydperk is die ru\u00efnes van akwedukte. landskapskilders voel al eeue lank aangetrokke tot hierdie landskap.\n\n\n== stigting en vroe\u00eb geskiedenis ==\nvolgens 'n bekende legende is rome op 21 april 753 v.c. deur romulus gestig. romulus het sy tweelingbroer, remus, vermoor. romulus en remus is, volgens die legende, deur 'n wolvin grootgemaak, en romulus het ook later die eerste koning van rome geword.\nrome is aanvanklik op die sonheuwel gebou. die sonheuwel is later na palatyn hernoem. die stad het gegroei en uitgebrei en is nou op altesame sewe heuwels gebou: palatyn, aventyn, kapitolyn, quirinaal, viminaal, eskwilyn en caelius. rome was aanvanklik die middelpunt van die romeinse koninkryk, later van die romeinse republiek, en toe van die romeinse ryk.\n\n\n== stadsbeeld ==\n\n\n=== begraafplase, katakombes en nekropolisse ===\n21ste eeuse rome is 'n stad waar die getal oorledenes di\u00e9 van sy lewende inwoners by verre oortref. die laaste rusplekke van gestorwenes word orals in die stad aangetref \u2013 as romantiese groen begraafplase, onder die vloere van christelike basilieke, langs die mure van kerkgeboue, in die eindelose galerye van ondergrondse katakombes of, buite die antieke stadsgrense, in antieke nekropolisse en langs romeinse paaie waar hulle grafmonumente deur reisigers waargeneem kon word. antieke romeine het net 'n vae idee gehad oor d\u00edt wat hulle moontlik n\u00e1 hul aardse lewe sou verwag. die verlange na memoria, om deur die lewendes onthou te word, was die dryfkrag agter die oprigting van indrukwekkende grafmonumente langs hoofpaaie.\nwat die vroegste romeine betref, inwoners uit die bronstydperk wat hulle omstreeks 1000 v.c., eeue voor die beweerde tydperk van romus en remulus, op rome se heuwels gevestig het, is begrafnistradisies die enigste spoor wat hulle gelaat het om deur argeolo\u00eb en historici gerekonstrueer te word. urne vir die as van afgestorwenes uit hierdie gemeenskappe, wat gekremeer is, is onder die latere forum romanum begrawe \u2013 verse\u00ebl in erdekruike. sommige van hierdie urns is ontwerp soos die eenvoudige hutte of hartbeeshuisies wat deur die eerste romeine bewoon is. klein figuurtjies, wat die oorledenes uitbeeld, is as grafgifte daarin gevind, net soos miniatuurpotte met klein hoeveelhede kos.\nmet die oorgang na die ystertydperk, omstreeks 900 v.c., het begrafnistradisies begin verander en kom steeds meer teraardebestellings voor \u2013 moontlik omdat die bevolking merkbaar gegroei het en brandhout vir verassings al hoe meer skaars geword het. krygers was die laaste groep oorledenes wat nog gekremeer en saam met klein modelle van hul wapens begrawe is.\n\n\n== administrasie ==\n\n\n=== dienslewering ===\nbesuinigings, wat jare lank op munisipale owerheidsuitgawes toegepas is, het in die vroe\u00eb 21ste eeu daartoe gelei dat groot italiaanse metropole soos rome, napels en turyn begin sukkel het om nodige munisipale dienste te lewer. in rome word padverkeer deur sowat 10 000 slaggate belemmer, terwyl nuusberigte oor die ontploffing van tientalle munisipale busse sedert 2016 (meestal as gevolg van kortsluitings) en die ineenstorting van 'n roltrap in die repubblica-moltreinstasie op 23 oktober 2018, waardeur tientalle mense beseer is, internasionale aandag getrek het. net soos in napels bly vullisverwydering 'n uitdaging nadat 'n belangrike stedelike stortterrein in 2013 gesluit is.\n\n\n== onderwys en navorsing ==\nitaliaansmedium-universiteiterome is 'n opvoedkundige sentrum in itali\u00eb met vier openbare en een privaat universiteit, naas meerdere rooms-katolieke instellings wat deur die heilige stoel en geestelike ordes bedryf word. die universiteit van rome (sapienza universit\u00e0 di roma), gestig in 1303, is die grootste universiteit in itali\u00eb en europa asook een van die grootste tersi\u00eare instellings ter w\u00eareld, met sowat 112 000 studente, 4 000 dosente en 4 000 ander personeellede, elf fakulteite, 59 departemente, twee akademiese hospitale, 54 biblioteke, 18 musea en een aanlyn-universiteit. la sapienza, wat in 2018 ook 34 ba- en meestersgraad-programme in engels aangebied het, is 'n w\u00eareldleier in klassieke studies. die twee ander openbare universiteite is vergata en roma tre.\ndie universit\u00e0 degli studi di roma tor vergata is in 1982 in die suidooste van rome gestig. hier is meer as 38 000 studente ingeskryf, terwyl die universiteit meer as 1 800 mederwerkers in diens het. die universit\u00e0 degli studi roma tre het sy hoofkampus in die stadsdeel ostiense waar dit in 1992 as derde openbare ho\u00ebronderwys-instelling in rome gevestig is. met meer as 35 000 studente, 1 300 akademiese en profesionele personeellede, agt skole en elf departemente is dit die derde grootste universiteit in die hoofstad volgens die getal ingeskrewe studente. die openbare universit\u00e0 degli studi di roma \u201cforo italico\u201d - universit\u00e0 di roma iv het sy kampus in die sportkompleks foro italico in die noorde van rome en fokus uitsluitlik op sportwetenskappe. roma iv is die enigste instelling van sy soort in itali\u00eb met meer as 2 000 studente.\n\nengelsmedium-universiteitedie amerikaanse universiteit (american university of rome, aur), 'n privaat instelling, is in die stadsdeel trastevere gele\u00eb en vier in 2019 sy 50ste jubileum. met sowat 600 studente uit 'n vyftigtal lande is dit een van die kleiner ho\u00ebronderwys-instellings in rome, net soos sy suster-universiteit john cabot university (jcu) met tans sowat 700 studente. jcu is in 1972 as onafhanklike amerikaanse engelsmedium-universiteit met drie kampusse langs die tiberrivier in die historiese middestad gevestig.\nbritish school at romedie british school at rome (bsr) is 'n britse interdissiplin\u00eare navorsingsinstelling wat op argeologie, literatuur- en musiekwetenskap, romeinse en italiaanse geskiedenis, die skone kunste en argitektuur fokus. dit word befonds deur die british academy.\ndie bsr is in 1901 gestig en tans een van talle internasionale navorsingsinstellings in die italiaanse hoofstad wat navorsing doen oor die antieke tydperk en klassieke argeologie. sy huidige hoofkwartier by die valle giulia in die parioli-buurt is deur die befaamde britse argitek edwin lutyens ontwerp. die gebou het sy oorsprong in die britse pawiljoen wat ter geleentheid van die internasionale kunsuitstalling esposizione internazionale d'arte in 1911 ontstaan het.\n\n\n== vervoer ==\n\n\n=== padnetwerk ===\nnet in soos ander groot metropole bestaan rome se padnetwerk uit 'n kringpad, die autostrada a90, en sekond\u00eare paaie wat straalvormig aangel\u00ea is. die grootste struikelblokke vir motorvervoer is die gebrek aan enige snelpad na die middestad en die historiese netwerk van nou straatjies in die middestad wat eeue gelede ontstaan het en glad nie geskik is vir rome se huidige druk verkeer nie. om sake verder te bemoeilik, is daar in rome vier spitsure omrede baie romeine verkies om tydens hul middagpouse tuis toe te ry. sodoende is verkeersopeenhopings aan die orde van die dag. die gepaardgaande lugbesoedeling hou nie net ernstige gesondheidsgevare vir die inwoners in nie, maar berokken ook groot skade aan historiese geboue. so is stadsbeplanning, vervoerbeleid en die bewaring van die stad se historiese boukuns onlosmaaklik aan mekaar verbonde.\n\n\n=== openbare vervoer ===\n'n bevolking van nagenoeg drie miljoen, van wie baie in die grootskaalse woonstelkomplekse  van rome se uitgestrekte voorstede gehuisves word, plaas saam met sowat twee miljoen pendelaars en miljoene toeriste ontsettende druk op 'n openbare vervoerstelsel wat glad nie by hierdie ho\u00eb passasiersgetalle aangepas is nie. so word die miljoenestad deur slegs drie moltreinlyne van die metropolitana di roma bedien sodat openbare vervoer in rome sterk op busvervoer steun.\ndie moltreinlyne a (oranje) en b (blou) kruis mekaar by die stazione termini, die spilpunt van rome se openbare vervoerstelsel. die uitbreiding van die derde metrolyn c, wat die noordweste van rome met die suidooste sal verbind, word deur 'n boukoste-ontploffing en die noodsaaklikheid om historiese geboue en strukture soos die colosseum, wat regstreeks oor die geprojekteerde moltreintonnel gele\u00eb is en deur ondergrondse horisontale boorwerk bedreig word, te stabiliseer. in 'n stad soos rome met 'n lang geskiedenis geniet daarnaas argeologiese opgrawings voorkeur voordat boubedrywighede kan begin.\n\n\n=== lugvervoer ===\ndie italiaanse hoofstadgebied word deur twee internasionale lughawens bedien, rome-fiumicino en ciampino wat albei deur die onderneming aeroporti di roma spa (adr) bestuur word. in 2018 het albei lughawens 49 miljoen passasiers gehanteer (waarvan 43 miljoen op fiumicino). een van ses nuwe bestemmings in 2018, wat vanuit fiumicino bedien word, was johannesburg.\ndie aeroporto di roma-fiumicino, wat 28 km suidwes van rome se middestad naby die naamgewende kusdorp fiumicino gele\u00eb is, is ter ere van itali\u00eb se renaissance-genius en ontwerper van die eerste teoretiese helikopter leonardo da vinci genoem. fiumicino is die grootste en besigste internasionale lughawe in itali\u00eb en dien as spilpunt vir itali\u00eb se nasionale lugredery alitalia.\ndie ciampino-lughawe is 16 km suidoos van rome se middestad net buite die kringpad a90 grand raccordo anulare gele\u00eb. die lughawe word uitsluitlik deur laekosterederye soos ryanair en wizzair bedien.\n\n\n== behuising ==\nnet soos in ander metropole het huurgelde in rome, veral in die centro storico of historiese middestad, die hoogte ingeskiet. selfs vir standaard-woonstelle moet dikwels maandeliks \u20ac25 huurgeld per vierkante meter betaal word. vir luukse woonstelle met dakterrasse word buitengewoon ho\u00eb huurgelde gevra, terwyl parkeerplekke vir maandeliks \u20ac600 verhuur word.gewoonlik bel\u00ea die meeste italianers, wat dit kan bekostig, in eiendomme en verkies om liewer in hul eie huis of woonstel te woon. inwoners uit laer inkomstegroepe is op die huurmark aangewese. huisvesting in sosiale behuising, die sogenaamde borgate, is net vir 'n kleiner persentasie aansoekers beskikbaar nadat die owerheid die oprigting van nuwe woonstelle orals in itali\u00eb gestaak het. begunstigdes word dan merendeels in die periferie van rome gehuisves.\n\n\n== sport ==\nnet soos elders in itali\u00eb is sokker die gewildste sportsoort in rome wat in 1934 en 1990 as gasheerstad van die fifa sokker-w\u00eareldbekertoernooi se eindwedstryde opgetree het. laasgenoemde het in rome se olimpiese stadion (stadio olimpico, 70 000 sitplekke) plaasgevind, die tuisstadion van rome se twee bekendste sokkerklubs, as roma (ook giallorossi \u2013 die geel-en-rooies \u2013 genoem en gestig in 1900) en ss lazio (biancazzurri \u2013 die wit-bloues, gestig in 1927), wat albei in itali\u00eb se a-reeks (eerste liga) speel. een van die hoogtepunte in die sokkerkalender is die derby della capitale, 'n wedstryd waarin die twee klubs teen mekaar speel.\nvir die olimpiese somerspele 1960, wat in rome gehou is, is sowel nuwe sportgeriewe soos die moderne stadio olimpico gebou asook gebruik gemaak van antieke en historiese strukture soos die caracalla-warmbaddens en die villa borghese. die nuut opgerigte olimpiese dorp (villaggio olimpico) is n\u00e1 die spele as woonbuurt ontwikkel. terwyl die olimpiese stadion, wat deel uitmaak van die uitgestrekte foro italico-sportkompleks aan die tiberoewer, vir die fifa-toernooi in 1990 opgeknap is, is 'n nuwe stadion met 52 500 sitplekke in die stadsbuurt tor di valle in die suidweste in aanbou. die moderne glas-en-staal-struktuur, wat deur die colosseum ge\u00efnspireer is, sal na verwagting in die seisoen 2021\u201322 voltooi wees.\ninternasionale rugbywedstryde vind in die olimpiese stadion plaas. itali\u00eb se nasionale rugbyspan, die azzurri of bloues, het net enkele kere aan die europese nasiesbekertoernooi deelgeneem. die olimpiese stadion word tydens die sesnasies-toernooi as itali\u00eb se tuisstadion ingespan.\n\n\n== belangrike geboue in rome en besienswaardighede ==\nbaddens van caracalla (212\u2013216 n.c.)\ncastel sant\u2019angelo\ncircus maximus\ncolosseum\nforum romanum\nforum van caesar (54 v.c.)\nforum van augustus (2 v.c.)\nmarcus aurelius se kolom\npalazzo delle assicurazioni generali\npalazzo venezia\npanteon in rome\npiazza navona\npiazza venezia\ntempel van antonius en faustina (141 n.c.)\ntempel van castor en pollux (484 v.c.)\ntempel van julius caesar (29 v.c.)\ntempel van venus en rome (135 n.c.)\ntempel van vesta (7de eeu v.c.)\ntrajan se kolom\ntrevi-fontein\ntriomfboog van augustus (29-19 v.c.)\nsint pieterskerk\nspaanse trappe\nvatikaanstad\n\n\n== bekende boorlinge ==\nennio morricone, komponis (1928\u20132020)\n\n\n== verwysings ==\n\n\n== eksterne skakels ==\namptelike webtuistes(it)  amptelike webwerf\n(en)  (fr)  amptelike unesco-webbladsykaarte(en)  rome (google maps)media(en)  youtube.com: rome in 4k\n(en)  oliver astrologo \u2013 youtube.com: roma (fhd)\n(en)  youtube.com: amazing places on our planet \u2013 rome and the vatican in 4k ultra hd\n(it)  youtube.com: silverbrain \u2013 l'antica roma in 25 minuti\n(en)  youtube.com: ancient rome reconstructed\n(en)  youtube.com: altair4 multimedia archeo3d production: rome then and now (virtuele rekonstruksie)argitektuur(en)  rome on rome: mussolini\u2019s architectural legacy in rome\n(de)  markus engelhaupt: wohnungsbau in rom und moskau in den 1920er jahren im vergleichbehuising(de)  helga beim graben: die entwicklung des wohnungswesens in rom unter den prozessen der urbanisierung. doktorale tesis, departement geowetenskappe, universiteit hamburg, duitsland 2008toerisme(en)  turismo roma\n(en)  toerisme-inligting oor rome op wikivoyagejaghawens(it)  porto turistico di romaprotestantse begraafplaas van rome | cimitero acattolico di roma(en)  atlas obscura: the protestant cemetery"