Lorenzo Musetti (Carrara, 3 marzo 2002) è un tennista italiano.
Ha conquistato due titoli ATP su altrettante finali disputate, tra cui il 500 di Amburgo nel 2022. Nelle prove del Grande Slam ha raggiunto gli ottavi di finale al Roland Garros nel 2021. Il suo best ranking è la 15ª posizione, raggiunta il 26 giugno 2023, settimo miglior piazzamento ottenuto da un tennista italiano dall'introduzione del sistema di calcolo computerizzato. 
Nel 2023 è stato componente della squadra italiana che ha riportato la Coppa Davis in Italia dopo 47 anni, il più giovane del proprio paese ad aver realizzato l'impresa.
A livello Juniores è stato nº 1 del mondo e ha vinto sette titoli, tra cui gli Australian Open nel 2019, quando, all'età di 16 anni e 10 mesi, è diventato il più giovane italiano di sempre a essersi aggiudicato uno Slam Under-18.
È allenato da Simone Tartarini e Corrado Barazzutti.


== Biografia ==
Figlio di Sabrina, impiegata, e Francesco, operaio in una cava di marmo, inizia a giocare a tennis all'età di cinque anni, quando trova una racchetta del padre, con cui comincia a cimentarsi nello scantinato della nonna Maria. All'eta di otto anni i genitori lo indirizzano al Circolo Tennis Spezia, dove entra in contatto con il suo attuale coach Simone Tartarini, insieme al quale si trasferisce qualche anno più tardi allo Junior Tennis San Benedetto, dalla parte opposta della città. Grazie ai risultati ottenuti a livello Under 18, si impone all'attenzione del Centro Tecnico Federale di Tirrenia, che nel 2017 inizia a farlo allenare sotto la supervisione di Filippo Volandri: tre volte a settimana a Tirrenia e tre nel suo circolo. Ha frequentato il liceo linguistico. Destrimano, gioca il rovescio a una mano.Nel 2020 trasferisce la propria residenza a Monte Carlo.


== Carriera ==


=== 2016-2018: finale agli US Open Juniores, esordio nel professionismo ===
Nel 2016, all'età di 14 anni, vince il doppio di Les Petits As in coppia con il connazionale Lorenzo Rottoli. Poco dopo solleva il suo primo trofeo in singolare conquistando il Grade 5 del torneo National Sport Park Open U18, disputato sul cemento di Tirana, superando in due set l'italiano Duccio Petreni.
Nel febbraio del 2017, si aggiudica il primo titolo su terra rossa, nel Grade 4 della nona edizione dei Kenya International Junior Championships, battendo in finale Filippo Moroni. Nello stesso torneo vince anche la prova di doppio in coppia con Lorenzo Rottoli. Nel giugno dello stesso anno conquista il terzo titolo Under 18 imponendosi sulla terra rossa del Grade 2 Miedzynarodowy Turniej Juniorów o Puchar Slaska, svoltosi a Bytom, dove nell'atto conclusivo sconfigge il connazionale Emiliano Maggioli.
Il 25 luglio, all'età di 15 anni, disputa il suo primo incontro in carriera a livello professionistico partecipando al torneo Futures Italy F23 di Pontedera dopo aver superato il tabellone di qualificazioni. Viene sconfitto in due set da Christian Lindell, n. 370 della classifica ATP.
Ad aprile 2018 conquista la 43ª edizione del Trofeo Città di Firenze battendo in finale, in due set, il tedesco Leopold Zima, lo stesso avversario sconfitto poi il 6 maggio nell'atto conclusivo della 35ª edizione del Torneo Bayer di Salsomaggiore Terme, categoria Grade 2, disputato sul rosso. Un mese più tardi conquista l'Allianz Kundler German Juniors supported by OPTIMAL SYSTEMS, il suo sesto titolo, primo di categoria Grade 1, sulla terra rossa di Berlino, trionfando in finale sull'argentino Facundo Diaz Acosta. In giugno raggiunge i quarti di finale al torneo Juniores di Wimbledon.
Il 24 luglio disputa il suo secondo incontro in carriera a livello professionistico partecipando, grazie a una wild card, al torneo Futures Italy F20 di Pontedera. Viene sconfitto in tre set dal brasiliano José Pereira, n. 520 della classifica ATP.
A settembre giunge in finale agli US Open Juniores, primo tennista italiano a realizzare l'impresa diciotto anni dopo Andrea Gaudenzi. A impedirgli di sollevare il trofeo è Thiago Seyboth Wild, che lo sconfigge in tre set (1-6, 6-2, 2-6).Al termine della stagione 2018 è n. 4 del ranking ITF Juniores.


=== 2019: trionfo agli Australian Open Juniores, prime vittorie nel professionismo ===
Inaugura la stagione con il trionfo agli Australian Open Juniores, superando in finale, dopo aver salvato un match point nel super tie-break, lo statunitense Emilio Nava; diventa così il primo tennista italiano della storia a conquistare lo Slam under 18 di Melbourne, il quinto uomo italiano ad aggiudicarsi un Major a livello giovanile e il più giovane italiano di entrambi i sessi a realizzare questo exploit.Il 12 febbraio, all'età di 16 anni, vince il suo primo incontro a livello professionistico. Sul cemento dell'ITF M25 di Barnstaple, cui partecipa grazie a uno Junior Exempt, supera in tre set lo statunitense Felix Corwin, n. 675 del ranking ATP, al quale annulla tre match point. Negli ottavi di finale, viene eliminato in due set dal francese Sadio Doumbia. La settimana successiva, grazie a una wild card, disputa il suo primo incontro a livello Challenger, al torneo di Bergamo, e viene eliminato in due set dal russo Roman Safiullin.
Grazie a un'altra wild card, prende parte al torneo di Sophia-Antipolis. Il 1º aprile, subito dopo aver compiuto i 17 anni di età, vince il suo primo incontro a livello Challenger battendo al primo turno l'egiziano Karim-Mohamed Maamoun, n. 463 della classifica mondiale col punteggio di 3-6, 6-1, 6-2. Diventa così il primo giocatore al mondo nato nel 2002 ad aver vinto un incontro di questo livello. La vittoria gli garantisce i primi 5 punti ATP grazie ai quali, l'8 aprile, fa il suo ingresso nella classifica mondiale, alla posizione n. 582. Grazie agli ottavi di finale raggiunti nei tornei Challenger 80 di Barletta e Francavilla al Mare sale di oltre 120 posti nel ranking mondiale dove, il 29 aprile, si attesta alla posizione n. 455.
Il 10 giugno raggiunge la prima posizione della classifica mondiale ITF.
Dopo due eliminazioni consecutive al primo turno nei tornei di Vicenza e Parma, raggiunge la sua prima semifinale Challenger, senza perdere un set, al torneo di Milano. Entrato grazie a una wild card, all'esordio elimina il russo Pavel Kotov. Nei sedicesimi di finale sconfigge Tarō Daniel, n. 110 del mondo, concedendogli un solo game (6-1, 6-0). Negli ottavi prevale sul dominicano José Hernandez-Fernandez, mentre nei quarti supera Marcelo Arévalo. In semifinale si arrende in due set a Hugo Dellien.
Il 5 ottobre alza il suo primo trofeo da professionista vincendo il torneo di doppio all'M25 di Santa Margherita di Pula in coppia con Giulio Zeppieri. Due settimane più tardi conquista il primo titolo in singolare all'ITF M15 di Adalia, sconfiggendo in finale l'ungherese Fabian Marozsan in due set. La settimana successiva, nella stessa località, si aggiudica il secondo titolo consecutivo grazie al successo in finale sul russo Ronald Slobodchikov, in due partite. Nel suo ultimo torneo dell'anno giunge ai quarti di finale al Challenger di Ortisei, dove beneficia di una wild card. Nei primi tre turni supera il tedesco Benjamin Hassan, il n. 119 ATP Gianluca Mager e negli ottavi Bernabé Zapata Miralles, prima di arrendersi a Sebastian Ofner, dopo tredici incontri vinti consecutivamente.
Chiude la stagione al n. 360 della classifica ATP.


=== 2020: terzo turno a Roma, primo titolo Challenger e prima semifinale ATP ===
Il 16 gennaio supera con il punteggio di 6-2, 6-1 Amir Weintraub nel primo turno delle qualificazioni degli Australian Open, vincendo il suo primo incontro nel tabellone cadetto di un torneo ATP. Al secondo turno sconfigge in rimonta Marius Copil, n. 151 della classifica mondiale per poi cedere in due set a Tallon Griekspoor.
Al Challenger di Quimper supera le qualificazioni sconfiggendo in tre set Jaroslav Pospíšil; al primo turno del tabellone principale viene battuto da Tejmuraz Gabašvili in due partite. Nel successivo Challenger di Cherbourg supera i primi due turni contro l'austriaco Lucas Miedler e il giapponese Hiroki Moriya per poi arrendersi negli ottavi di finale a Quentin Halys in tre parziali. Al Challenger di Bergamo esce di scena al primo turno per mano del francese Baptiste Crepatte.
Al torneo ATP 500 di Dubai entra nel tabellone di qualificazioni grazie a una wild card. Al primo turno elimina in due set Alexei Popyrin, n. 100 del ranking ATP e primo top 100 da lui sconfitto in carriera e nel turno decisivo la spunta su Evgeny Donskoy con un doppio tie-break. A 17 anni e 11 mesi, diventa il primo tennista nato nel 2002 a disputare un incontro nel circuito maggiore. Il sorteggio del tabellone principale lo mette di fronte ad Andrej Rublëv dal quale viene sconfitto in due set. Il 2 marzo fa il suo esordio nella top 300, alla posizione numero 286 della classifica mondiale.
Al torneo di Trieste, raggiunge la sua seconda semifinale Challenger in carriera, grazie ai successi, senza perdere un set, nei confronti di Daniel Altmaier, Alexei Popyrin, testa di serie n. 1 e n. 102 del ranking, e Juan Pablo Ficovich. A negargli l'accesso alla sua prima finale di categoria è Carlos Alcaraz, proveniente dalle qualificazioni.
Il 14 settembre, superando il tabellone cadetto degli Internazionali d'Italia, al quale partecipa grazie a una wild card, conquista per la prima volta l'accesso al tabellone principale di un torneo Masters 1000, sconfiggendo nell'ordine Bernabé Zapata Miralles, Leonardo Mayer e Giulio Zeppieri. Nel primo turno del tabellone principale elimina in due set Stan Wawrinka, n. 17 del mondo e testa di serie n. 10, e nel secondo Kei Nishikori. Si ferma al terzo turno, battuto da Dominik Koepfer. Il 21 settembre raggiunge la posizione numero 180 del ranking mondiale.
La settimana successiva conquista il suo primo titolo Challenger in carriera, agli Internazionali di Forlì, ai quali partecipa grazie a una wild card. Al primo turno sconfigge Teymuraz Gabashvili in due set; negli ottavi di finale la spunta in tre partite sulla testa di serie numero 1 Frances Tiafoe. Nei quarti concede appena quattro giochi ad Andreas Seppi e nel penultimo atto supera Lloyd Harris ritiratosi nel set decisivo. La finale lo vede trionfare su Thiago Monteiro in due tie-break.Il 28 settembre sale alla posizione numero 138 della classifica ATP.
Nel Challenger di Parma esce agli ottavi di finale sconfitto da Frances Tiafoe, dopo aver eliminato Federico Gaio al primo turno.
Nella prima edizione del 250 di Pula diventa il primo tennista al mondo nato nel 2002 a raggiungere una semifinale del circuito maggiore, grazie ai successi in sequenza, senza perdere un set, su Pablo Cuevas, Andrea Pellegrino e Yannick Hanfmann. Un infortunio al braccio patito durante la semifinale lo costringe al ritiro.
Il 19 ottobre sale alla posizione numero 123 della classifica mondiale, chiudendo poi l'anno cinque posizioni più in basso.


=== 2021: semifinali ad Acapulco e Lione, ottavi a Parigi, top 60 ===
Nelle qualificazioni per l'Australian Open perde al primo turno contro Botic van de Zandschulp. Tornato nel circuito challenger, esce al secondo turno del torneo di Istanbul contro Benjamin Bonzi. Nel torneo di Adalia si spinge fino alla finale, persa in tre set contro Jaume Munar. La settimana successiva, nella seconda edizione del challenger, si ferma al primo turno per mano di Leonardo Mayer. Al Challenger di Biella II sconfigge al primo turno Stefano Napolitano; al secondo supera in due partite Lukáš Lacko. Ai quarti di finale lascia appena sei giochi a Ernests Gulbis, e in semifinale si aggiudica il derby italiano con Andreas Seppi. Nell'atto conclusivo si arrende a Kwon Soon-woo.
Il 22 febbraio sale alla posizione n. 115 della classifica ATP.
Dopo aver superato i tre match di qualificazione dell'ATP 500 di Acapulco, al primo turno sconfigge Diego Schwartzman, n. 9 del mondo, per 6-3, 2-6, 6-4, conquistando al primo tentativo la sua prima vittoria contro un top 10. Negli ottavi di finale ha la meglio al tie-break del set decisivo su Frances Tiafoe. Superando in due set Grigor Dimitrov, diventa il più giovane tennista italiano a essersi qualificato per la semifinale di un torneo ATP 500, dove viene sconfitto in due set da Stefanos Tsitsipas.
Il 22 marzo sale alla posizione n. 94 della classifica ATP, diventando il giocatore più giovane in top 100. La settimana successiva prende parte al Masters 1000 di Miami. Nei primi due turni supera Michael Mmoh e Benoît Paire, entrambi in due set. Nei sedicesimi di finale si arrende a Marin Čilić in due partite.

Inizia la sua stagione sulla terra rossa europea, partecipando all'ATP 250 di Cagliari, dove al primo turno concede un solo gioco a Dennis Novak. Negli ottavi di finale la spunta al tie-break del set decisivo sulla testa di serie n. 1 Daniel Evans, dopo aver annullato quattro match point, di cui tre consecutivi. Nei quarti viene sconfitto in tre set da Laslo Đere. Al Masters 1000 di Monte Carlo esce di scena al primo turno contro Aslan Karacev in due set. A Barcellona entra in tabellone grazie a una wild card e arriva al secondo turno, dove viene sconfitto da Félix Auger-Aliassime, dopo aver superato all'esordio Feliciano López. Agli Internazionali d'Italia supera il primo turno sconfiggendo la testa di serie n. 15 Hubert Hurkacz ritiratosi durante il secondo set dopo aver perso il primo, per poi arrendersi a Reilly Opelka con un doppio 6-4. Nel 250 di Lione approda alla sua terza semifinale ATP in carriera, la seconda in stagione, battendo al primo turno la testa di serie numero 7 Félix Auger-Aliassime e al secondo Sebastian Korda, entrambi in tre set. Nei quarti di finale sconfigge Aljaž Bedene in due partite prima di arrendersi in tre set al numero 5 del mondo Stefanos Tsitsipas. Nel 250 di Parma si ferma al secondo turno contro Yoshihito Nishioka dopo aver sconfitto Gianluca Mager all'esordio.
Il 31 maggio, al Roland Garros, esordisce nel tabellone principale di un torneo del Grande Slam e sconfigge in tre set David Goffin, numero 13 del mondo. Al secondo turno, sempre in tre set, vendica la sconfitta subita a Parma contro Yoshihito Nishioka e nei sedicesimi di finale disputa e vince il suo primo incontro in cinque set, eliminando Marco Cecchinato, diventando il secondo tennista italiano dell’era Open a raggiungere gli ottavi di finale alla prima presenza nel tabellone principale di un Major, 37 anni dopo l'impresa realizzata da Francesco Cancellotti. A sbarrargli la strada è il numero uno del mondo Novak Đoković, futuro vincitore del torneo, contro il quale è costretto al ritiro nel quinto set a causa di problemi fisici, sul punteggio di 6(7)–7, 6(2)–7, 6-1, 6-0, 4-0 in favore del serbo.
Il 21 giugno raggiunge la posizione numero 58 della classifica mondiale.
In luglio, grazie al forfait di Jannik Sinner, prende parte alle Olimpiadi di Tokyo 2020 dove viene eliminato al primo turno da John Millman.Nel suo esordio assoluto agli US Open elimina Emilio Nava in quattro set, prima di cedere in tre partite a Reilly Opelka.
Chiude la stagione alla posizione n. 59 del ranking mondiale.


=== 2022: titoli ad Amburgo e Napoli, top 30 ===
La sua prima esperienza nel main draw degli Australian Open lo vede uscire al primo turno, in quattro set, contro Alex De Minaur. A febbraio, a Pune, torna dopo otto mesi a disputare i quarti di finale nel circuito maggiore, dove viene sconfitto da Kamil Majchrzak. Stessa sorte a Rotterdam, dove, dopo aver battuto in tre set Hubert Hurkacz, testa di serie n. 4 e undicesimo giocatore del mondo, si arrende al qualificato Jiří Lehečka nel set decisivo.
Il 5 marzo esordisce in Coppa Davis contro la Slovacchia e, superando in rimonta Norbert Gombos, regala all'Italia il punto decisivo per la qualificazione alla fase finale della manifestazione.
Il 7 marzo sale alla posizione n. 56 del ranking ATP.
Sempre nei quarti di finale si ferma a Marrakech, dove elimina Albert Ramos e Carlos Taberner, prima di essere sconfitto da Laslo Đere. Raggiunge per la prima volta gli ottavi di finale al Masters 1000 di Monte Carlo, grazie ai successi su Benoit Paire e sul n. 9 del mondo e sesta testa di serie, Félix Auger-Aliassime, secondo top 10 da lui battuto in carriera. A estrometterlo dal torneo è Diego Schwartzman. Nel 500 di Barcellona, sconfigge Sebastián Báez e Daniel Evans per poi cedere nuovamente a Diego Schwartzman. Nel suo esordio assoluto al Masters 1000 di Madrid, supera il tabellone di qualificazioni e raggiunge gli ottavi di finale grazie ai successi su Il'ja Ivaška e Sebastian Korda, ritirandosi poi a causa di un infortunio subito durante il match contro Alexander Zverev. Il 9 maggio raggiunge la posizione n. 51 della graduatoria mondiale.
Al Roland Garros esce al primo turno per mano di Stefanos Tsitsipas, numero 4 del mondo, dopo essere stato in vantaggio di due set. Torna a giocare nel circuito Challenger conquistando per la seconda volta in carriera il torneo di Forlì. Nella sua stagione sull'erba raccoglie tre eliminazioni consecutive al primo turno, a Stoccarda, al Queen's Club Championships e a Wimbledon. Tornato sulla terra rossa, a Båstad, esce all'esordio contro Laslo Đere.
Dopo sei sconfitte consecutive nel circuito maggiore, di cui cinque al primo turno, torna alla vittoria nel primo incontro dell'ATP 500 di Amburgo, dove supera in rimonta Dušan Lajović annullando due match point nel secondo set. Nei sedicesimi di finale elimina in due set Emil Ruusuvuori, mentre nei quarti si impone sempre in due frazioni su Alejandro Davidovich Fokina. In semifinale sconfigge in due set Francisco Cerúndolo raggiungendo la sua prima finale ATP in carriera. Nell'ultimo atto batte Carlos Alcaraz, numero 6 del mondo e testa di serie numero 1 del torneo, conquistando il suo primo titolo ATP, e diventando il più giovane tennista italiano ad aver battuto un top 10 in una finale del circuito maggiore.
Il 1º agosto entra per la prima volta nella top 30 del ranking, attestandosi al 30º posto.
Nel 250 di Umago si ferma agli ottavi di finale, sconfitto in due set dal qualificato Marco Cecchinato.
Lo swing estivo sul cemento americano inizia con due precoci eliminazioni; a Cincinnati viene estromesso dal vincitore del torneo Borna Ćorić, mentre a Winston-Salem cede in tre set a Richard Gasquet.
Al primo turno degli US Open la spunta al super tie-break del quinto set contro David Goffin, dopo oltre 4 ore e mezzo di gioco, vincendo il suo primo incontro in carriera al quinto set sul cemento. Al secondo sconfigge in quattro partite il qualificato olandese Gijs Brouwer, raggiungendo per la prima volta i sedicesimi di finale a Flushing Meadows, dove si arrende in quattro set a Il'ja Ivaška.
Il 14 settembre, in occasione dell'incontro di singolare contro Borna Gojo, valido per la fase a gironi della Coppa Davis contro la Croazia, ottiene il suo primo successo nella manifestazione.
Nell'ATP 250 di Sofia si spinge fino alla semifinale, la sua prima sul cemento indoor, dove viene sconfitto dal vincitore del titolo Marc-Andrea Hüsler.
Nel 250 di Firenze, dove è testa di serie n° 3, approda in semifinale per la terza volta in stagione, eliminando Bernabé Zapata Miralles e Mackenzie McDonald, ai quali concede complessivamente otto giochi. Nel penultimo atto viene sconfitto in due set dal vincitore del torneo Félix Auger-Aliassime.
Nel 250 di Napoli è 4° tra le teste di serie e conquista il suo secondo titolo ATP in carriera, il primo sul cemento, senza perdere un set, battendo negli ottavi di finale Laslo Đere, nei quarti Daniel Galán e in semifinale Miomir Kecmanovic, l'unico in grado di strappargli un turno di servizio. In finale trionfa in due set sulla testa di serie n° 2 e n° 16 del mondo Matteo Berrettini.Il 24 ottobre sale alla posizione n° 23 della classifica mondiale. 
A Parigi-Bercy giunge per la prima volta ai quarti di finale al livello di Masters 1000, grazie ai successi su Marin Čilić, Nikoloz Basilašvili e sul numero 4 del mondo e testa di serie n. 3 Casper Ruud, primo top 5 da lui sconfitto in carriera A sconfiggerlo è il n. 7 del mondo Novak Djokovic che gli concede tre giochi.
Alle Next Gen ATP Finals, viene eliminato nel Round Robin, mentre in Coppa Davis viene sconfitto sempre in due set da Taylor Fritz e Félix Auger-Aliassime.


=== 2023: top 15 ===
Inizia il 2023 partecipando alla United Cup, in cui vince le sfide di singolare contro il norvegese Viktor Durasovic, il polacco Daniel Michalski e Felipe Meligeni Alves. In semifinale sconfigge il greco Stefanos Sakellaridis, mentre in finale si ritira dopo aver perso il primo set contro Frances Tiafoe, a causa di un infortunio alla spalla destra, contribuendo alla sconfitta dell'Italia contro gli Stati Uniti.
Agli Australian Open viene eliminato al primo turno contro Lloyd Harris al tie-break del quinto set.
Nei cinque tornei successivi, tra i quali figurano i due Masters 1000 primaverili americani, ottiene un solo successo, contro Pedro Cachin, nell'ATP 250 di Buenos Aires.
Dopo i quarti di finale raggiunti a Marrakech, dove è testa di serie numero 1 e viene eliminato da Alexandre Müller, raggiunge per la prima volta i quarti di finale anche a Montecarlo. Nei primi due turni supera Miomir Kecmanović e Luca Nardi (6-0, 6-0), mentre negli ottavi di finale la spunta in tre set su Novak Djokovic, diventando l'ottavo e il più giovane tennista italiano ad aver sconfitto il leader del ranking ATP, il primo ad aver realizzato l'impresa nel torneo monegasco. Nei quarti raccoglie soltanto quattro giochi contro Jannik Sinner (2-6, 2-6).
Raggiunge per la prima volta la semifinale dell'ATP 500 di Barcellona, grazie ai successi su Jason Kubler e Cameron Norrie, nonché al forfait di Jannik Sinner nei quarti di finale. Nel penultimo atto si arrende in tre set al numero 5 del mondo e testa di serie numero 2 Stefanos Tsitsipas. Nel Masters 1000 di Madrid esce al primo turno a opera del qualificato Yannick Hanfmann, mentre agli Internazionali d'Italia viene sconfitto negli ottavi da Stefanos Tsitsipas, numero 5 del mondo, dopo aver superato la wild card Matteo Arnaldi e Frances Tiafoe, numero 12 del mondo.
Alla terza partecipazione al Roland Garros, raggiunge per la seconda volta gli ottavi di finale, grazie alle vittorie su Mikael Ymer, Alexander Shevchenko e Cameron Norrie. L'accesso ai quarti gli viene impedito dal numero 1 del mondo Carlos Alcaraz, che si impone in tre set.
Nel 250 di Stoccarda ottiene la sua prima vittoria a livello professionistico su erba, a spese del qualificato Borna Gojo. Negli ottavi di finale elimina Grégoire Barrère, prima di arrendersi nei quarti a Frances Tiafoe. Giunge ai quarti di finale anche al Queen's, superando la wild card Jan Choinski e Ben Shelton, per poi cedere il passo al numero 6 del mondo Holger Rune.
Il 26 giugno sale alla posizione n° 15 della classifica ATP, la settima raggiunta da un tennista Italiano dall'introduzione, nel 1973, del sistema di calcolo computerizzato.
Alla sua terza partecipazione a Wimbledon, supera i primi due turni, senza perdere un set, contro Juan Pablo Varillas e Jaume Munar, mentre nei sedicesimi di finale viene estromesso da Hubert Hurkacz in tre partite.
Torna a giocare sul rosso e a Båstad raggiunge la nona semifinale in carriera, grazie ai successi su Matteo Arnaldi, al tie-break del terzo set e, in rimonta, sul qualificato Filip Misolic. Nel penultimo atto viene sconfitto dal numero 4 del mondo e testa di serie numero 1 Casper Ruud. Si ferma invece ai quarti il suo cammino nell'ATP 500 di Amburgo dove viene sconfitto in due set da Laslo Đere.
In entrambi i Masters 1000 estivi nordamericani viene eliminato in due set da Daniil Medvedev: alla sua prima partecipazione al torneo di Toronto, cede negli ottavi avendo eliminato Yoshihito Nishioka e Thanasi Kokkinakis, mentre a Cincinnati si ferma al secondo turno dopo aver sconfitto al primo Daniel Evans. Agli US Open esce per la prima volta al primo turno, eliminato in cinque set dal francese Titouan Droguet.
Prende parte alle fasi finali della Coppa Davis perdendo  contro Miomir Kecmanović nella sfida contro la Serbia.


== Caratteristiche tecniche e stile di gioco ==
Tennista caratterizzato da una completezza di repertorio (gioco di volo, smorzate, accelerazioni, slice e topspin con entrambi i fondamentali) che l'avevano portato già a livello junior ad un tennis dal livello elevatissimo che è riuscito a mantenere anche a livello di circuito professionistico maggiore grazie a una capacità decisionale superiore che gli fa scegliere il colpo più adatto in base alle circostanze di gioco, senza entrare in confusione tattica per la varietà di soluzioni a sua disposizione.il servizio spazia dalle soluzioni piatte, in slice e in kick toccando delle punte di 200 km/h. A luglio 2022 ha abbandonato la tecnica del foot-up (unire i piedi al servizio, come Nadal) per passare al foot-back (tenere separati i piedi, come Federer). Le seconde palle di servizio, col foot-up, risultavano spesso timide e gli avversari potevano essere aggressivi sin dalla risposta.
Ha un rovescio a una mano fra i più completi, che gli permette di usare in modo indifferente per efficacia sia in topspin che in slice. Ha un buon timing nell'anticipo sui i colpi in lungolinea, in cui il posizionamento dei piedi che gli dava problemi di stabilità è stato molto migliorato, che gli consente di contrattaccare tempestivamente alle palle lunghe degli avversari. Usa frequentemente anche il rovescio in slice per rallentare il gioco avversario e cambiare l'inerzia dello scambio.
Nel giocare il diritto, con impugnatura western estrema, utilizzava un'apertura con il gomito destro molto piegato indietro (come quello di Nick Kyrgios) e con ampie preparazioni che gli impedivano di usare l'anticipo, soprattutto nella risposta al servizio su campi e quindi palle veloci, dove era costretto a indietreggiare molto rispetto alla linea di fondo campo, e a scegliere una risposta bloccata, con basse percentuali di punti vinti alla risposta, facendolo sentire più a suo agio sulle superfici più lente come quelle in terra che su quelle veloci. Ultimamente grazie ai consistenti progressi tecnici, sta migliorando sensibilmente il diritto sulle superfici dure medio-veloci.


== Record ==
È il più giovane tennista italiano di entrambi i sessi ad aver vinto un torneo del Grande Slam a livello Juniores (16 anni, 10 mesi, 23 giorni).
È il più giovane tennista italiano ad aver raggiunto i quarti di finale di un torneo Masters 1000 (18 anni, 6 mesi, 14 giorni).
È il più giovane tennista italiano ad aver raggiunto la semifinale di un torneo ATP 500 (19 anni, 16 giorni).
È il più giovane tennista italiano (19 anni, 3 mesi, 4 giorni) ad aver raggiunto gli ottavi di finale alla prima presenza nel tabellone principale di un Major, impresa compiuta prima di lui soltanto da Francesco Cancellotti in era Open.
È il più giovane tennista italiano (20 anni, 4 mesi, 21 giorni) ad aver vinto un torneo del circuito maggiore sconfiggendo in finale un top 10.
È il più giovane degli otto tennisti italiani ad aver battuto il primo giocatore del mondo (21 anni, 1 mese, 10 giorni)
È il più giovane tennista italiano ad aver conquistato la Coppa Davis (21 anni, 8 mesi, 23 giorni).


== Statistiche ==


=== Singolare ===


==== Vittorie (2) ====


=== Tornei minori ===


==== Singolare ====


===== Vittorie (4) =====


===== Finali perse (2) =====


==== Doppio ====


===== Vittorie (1) =====


== Risultati in progressione ==


=== Singolare ===
(V) Torneo vinto; raggiunto (F) finale, (SF) semifinale, (QF) quarti di finale, (#T) turni 4, 3, 2, 1; (RR) round - robin; (Q#) Turno di qualificazione; (A) assente dal torneo; (Z#) Zona gruppo Coppa Davis/Fed Cup (con indicazione numero); (PO) play-off Coppa Davis o Fed Cup; vinto un (O) oro, (F-A) argento o (SF-B) bronzo ai Giochi Olimpici; (ND) torneo non disputato.
Statistiche aggiornate al China Open 2023.


== Testa a testa con altri giocatori ==


=== Testa a testa con giocatori classificati top 10 ===
Testa a testa di Musetti contro giocatori che si sono classificati n°10 o superiore nella classifica del ranking mondiale.


=== Testa a testa con giocatori classificati top 11-20 ===
Record di Musetti contro giocatori che sono stati classificati numero 11-20 del ranking mondiale.

* Statistiche aggiornate al 19 giugno 2023


=== Vittorie contro top 10 per stagione ===


== Note ==


== Altri progetti ==

 Wikiquote contiene citazioni di o su Lorenzo Musetti
 Wikimedia Commons contiene immagini o altri file su Lorenzo Musetti


== Collegamenti esterni ==

(EN) Lorenzo Musetti, su atpworldtour.com, ATP Tour Inc. 
(EN) Lorenzo Musetti, su itftennis.com, ITF. 
(EN) Lorenzo Musetti, su daviscup.com, ITF. 
(EN) Lorenzo Musetti, su tennistemple.com. 
(EN) Lorenzo Musetti, su Olympedia. 
Scheda di Lorenzo Musetti Archiviato il 25 gennaio 2019 in Internet Archive. su ITF Juniors Profile
Scheda di Lorenzo Musetti su usopen.org
Scheda di Lorenzo Musetti su CoreTennis