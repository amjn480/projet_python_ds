Lionel Messi, Leo Messi, właśc. Lionel Andrés Messi Cuccittini (wym. [ljoˈnel anˈdɾes ˈmesi kut.tʃitˈtini]; ur. 24 czerwca 1987 w Rosario) – argentyński piłkarz, występujący na pozycji napastnika lub ofensywnego pomocnika w amerykańskim klubie Inter Miami oraz w reprezentacji Argentyny, której jest kapitanem. Złoty medalista Mistrzostw Świata 2022.
Karierę seniorską rozpoczął w młodzieżowym zespole FC Barcelony (FC Barcelona C), skąd przeszedł do drugiego zespołu katalońskiego klubu. W 2004 zanotował debiut dla pierwszej drużyny. W sezonie 2008/2009 stał się kluczowym piłkarzem swojej drużyny, która po raz pierwszy w historii sięgnęła po potrójną koronę, zdobywając mistrzostwo Hiszpanii, puchar Hiszpanii i rozgrywki Ligi Mistrzów UEFA. W sezonie 2014/2015 powtórzył osiągnięcie z 2008/2009. W 2018 został kapitanem FC Barcelony. Pozostaje zawodnikiem z największą liczbą strzelonych goli i występów w historii FC Barcelony. Do 2021 zdobył z klubem 35 trofeów: 10 tytułów Mistrza Hiszpanii, cztery puchary Ligi Mistrzów UEFA, siedem Pucharów Króla, ponadto siedmiokrotnie wygrał Superpuchar Hiszpanii, trzykrotnie Superpuchar Europy UEFA i trzy razy Klubowe Mistrzostwa Świata. W 2021 został zawodnikiem francuskiego klubu Paris Saint-Germain. W barwach paryskiej drużyny rozegrał łącznie 58 spotkań, w których zaliczył 22 gole. Brak awansu do finału Ligi Mistrzów UEFA oraz zawieszenie przez klub spowodowane wyjazdem piłkarza do Arabii Saudyjskiej w 2023 roku, spowodowały, iż Messi zdecydował się opuścić Paryż w ramach wolnego transferu. Po rozpatrzeniu ofert saudyjskiego Al-Hilal, hiszpańskiej FC Barcelony oraz grającego w MLS Interu Miami, Lionel Messi podjął decyzję o dołączeniu do tego ostatniego.
Od 2005 występuje w reprezentacji Argentyny, a od 2011 jest jej kapitanem. Z 178 występami i 106 bramkami jest rekordzistą pod względem liczby występów w reprezentacji Argentyny i jej najlepszym strzelcem w historii. Zwycięzca i król strzelców Młodzieżowych Mistrzostw Świata 2005, a także zwycięzca, najlepszy piłkarz i król strzelców Copa América 2021, trzykrotny finalista Copa América z 2007, 2015, i 2016, laureat trzeciego miejsca w edycji z 2019 oraz uczestnik Copa América 2011. Z Argentyną został mistrzem świata i najlepszym piłkarzem na Mistrzostwach Świata 2022, a finalistą i najlepszym piłkarzem Mistrzostw Świata 2014, a także wystąpił z nią na MŚ 2006, 2010, 2018. Pozostaje najmłodszym Argentyńczykiem, który zagrał na mistrzostwach świata. Złoty medalista Igrzysk Olimpijskich 2008.
Ośmiokrotny zdobywca Złotej Piłki.
Najlepszy piłkarz 25-lecia 1994-2019 według magazynu „FourFourTwo”, najlepszy piłkarz i najlepszy rozgrywający dekady 2011-2020 wg IFFHS. Strzelec największej liczby goli w ciągu jednego roku kalendarzowego (91) oraz w sezonie (73) w historii piłki nożnej, a także strzelec największej liczby goli dla jednego klubu piłkarskiego w historii, dwukrotny Piłkarz Roku w Europie według UEFA. Sześciokrotnie otrzymał nagrodę Europejskiego Złotego Buta. Powszechnie uważany za jednego z najlepszych piłkarzy wszech czasów.


== Dzieciństwo ==
Lionel Messi urodził się 24 czerwca 1987 w Rosario, w prowincji Santa Fe, jako dziecko Jorge Horácio Messiego, pracownika huty oraz Celii Maríi (z domu Cuccittini), pracującej na pół etatu sprzątaczki. Rodzina piłkarza ze strony ojca pochodzi z włoskiego miasta Ankona, skąd jeden z przodków, Angelo Messi, wyemigrował w 1883 do Argentyny. Piłkarz ma starsze rodzeństwo: braci Rodrigo i Matíasa oraz siostrę Marię Sol. Mając pięć lat, Messi zaczął grać w piłkę w lokalnym zespole Grandoli, który to prowadził jego ojciec Jorge. W 1995 trafił do Newell’s Old Boys, klubu mającego siedzibę w Rosario, rodzinnym mieście piłkarza.
W wieku 11 lat zdiagnozowano u niego karłowatość przysadkową. Występujące w argentyńskiej Primera División River Plate zainteresowało się jego pozyskaniem, jednak klubu nie było stać na leczenie, którego miesięczne koszty wynosiły 900 dolarów. Ojciec piłkarza skontaktował się ze skautami hiszpańskiej Barcelony, którzy po obserwacji gry Messiego zgodzili się opłacać koszty kuracji. Dyrektor sportowy klubu Carles Rexach zaproponował Messiemu kontrakt na serwetce, ponieważ nie miał przy sobie innego papieru. Piłkarz wraz z ojcem przeprowadził się do Hiszpanii i zaczął występować w młodzieżowych drużynach klubu.


== Kariera klubowa ==


=== FC Barcelona ===


==== Początki ====
W latach 2000–2003 występował w zespołach Infantil B oraz Cadete B i A (w tym ostatnim zdobył 37 bramek w 30 meczach). W sezonie 2003/2004 pobił rekord, występując w aż pięciu drużynach. Rozegrał jedno spotkanie w Juvenil B, na którym zdobył bramkę i otrzymał szansę gry w Juvenil A, gdzie strzelił 21 goli w 14 meczach, a 29 listopada 2003 zadebiutował w meczu Tercera División w Barcelonie C. 6 marca 2004 rozegrał pierwsze spotkanie w Segunda División B w barwach zespołu B. Przez cały sezon grał w obydwu tych drużynach (kolejno osiem meczów, pięć goli i pięć spotkań bez żadnej bramki).
Jeszcze wcześniej, bo 16 listopada 2003, w wieku 16 lat i 145 dni, zadebiutował w pierwszej drużynie Barcelony w towarzyskim meczu z FC Porto.
16 października 2004 wystąpił po raz pierwszy w Primera División, w wygranym 1:0 derbowym spotkaniu z Espanyolem. W czasie występu miał 17 lat i 114 dni, stając się trzecim najmłodszym piłkarzem w historii klubu oraz najmłodszym, który zadebiutował w Primera División. 1 maja 2005 w meczu z Albacete Balompié zdobył swojego pierwszego gola w lidze, co uczyniło go najmłodszym strzelcem ligowej bramki dla klubu (17 lat i 311 dni). W tamtym sezonie grał także w zespole B, dla którego zdobył 6 bramek w 17 ligowych spotkaniach.


==== Sezon 2005/2006 ====
16 września, po raz drugi w ciągu trzech miesięcy, klub zmienił warunki kontraktu piłkarza – Messi zaczął być opłacany jak pełnoprawny członek pierwszego zespołu, a samą umowę przedłużono do czerwca 2014. 26 września uzyskał hiszpańskie obywatelstwo, dzięki czemu mógł grać w Primera División (wcześniej nie mógł wcześniej zagrać w lidze, bo Barcelona miała wyczerpany limit posiadania w drużynie zawodników spoza Unii Europejskiej). Pierwszym spotkaniem Ligi Mistrzów rozegranym na Camp Nou, w którym wziął udział Messi, był pojedynek z Udinese Calcio. Wchodząc na boisko, otrzymał od fanów owacje, a w czasie meczu imponował spokojem oraz udaną współpracą z Ronaldinho.
Zdobył sześć bramek w 17 ligowych występach, a w sześciu rozegranych meczach w Lidze Mistrzów strzelił jednego gola. 7 marca 2006 w meczu z Chelsea doznał naderwania mięśnia w prawym udzie, przez co nie mógł grać do końca sezonu. Barcelona zakończyła rozgrywki, zwyciężając w Primera División oraz w Lidze Mistrzów.


==== Sezon 2006/2007 ====
W sezonie 2006/07 był podstawowym zawodnikiem Barcelony, zdobywając 14 bramek w 26 ligowych spotkaniach. 12 listopada w spotkaniu z Realem Saragossa doznał kontuzji kości śródstopia, która wyeliminowała go z gry na trzy miesiące. 11 marca odegrał kluczową rolę w El Clásico, zdobywając hat-tricka, dzięki czemu grająca z jednym zawodnikiem mniej Barcelona zremisowała z Realem 3:3. Ostatnią bramkę Messi zdobył w doliczonym czasie gry, stał się tym samym pierwszym piłkarzem od czasu Ivána Zamorano oraz pierwszym zawodnikiem Barcelony od czasu Romário, któremu udało się zdobyć trzy bramki w El Clásico. Jest również najmłodszym piłkarzem, który zdobył bramkę w tych spotkaniach. Im bliżej było końca sezonu, tym Messi uzyskiwał więcej trafień – 11 z 14 ligowych goli zdobył w ostatnich 13 spotkaniach.

Starał się udowodnić, że porównania do Maradony nie były przesadzone, zdobywając na przestrzeni jednego sezonu bramki podobne do najsłynniejszych trafień byłego napastnika. 18 kwietnia 2007 strzelił dwie bramki w półfinałowym meczu Copa del Rey przeciwko Getafe CF, a jeden z goli przypominał bramkę Maradony w ćwierćfinałowym meczu Mistrzostw Świata 1986 przeciwko Anglii. Dziennikarze sportowi wnikliwie doszukiwali się podobieństwa do gola Maradony, a hiszpańska prasa nazwała Messiego „Messidona”. Przebiegł ten sam dystans co Maradona (62 metry), minął tę samą liczbę przeciwników (sześciu, w tym bramkarza), oddał strzał z podobnej pozycji, a – celebrując bramkę – również podbiegł do bocznej chorągiewki boiska. Na pomeczowej konferencji, kolega z drużyny, Deco, powiedział: „Nie ma takiego drugiego jak Leo”. W meczu z RCD Espanyol zdobył bramkę podobną do tej strzelonej przez Maradonę w spotkaniu z Anglią – ręką przerzucił piłkę nad interweniującym bramkarzem, Carlosem Kamenim, lecz mimo powtórek zagrania i protestów piłkarzy Espanyolu gol został uznany.


==== Sezon 2007/2008 ====
W rozegranym 22 września spotkaniu z Sevillą dwukrotnie wpisał się na listę strzelców. Kilka dni wcześniej strzelił gola w wygranym 3:0 meczu Ligi Mistrzów z Olympique Lyon, z kolei 26 września zdobył dwie bramki w zwycięskiej potyczce (4:1) z Realem Zaragoza. 27 lutego, przeciwko Valencii, rozegrał swój 100. oficjalny mecz w barwach klubu.
Został nominowany do nagrody FIFPro w kategorii Napastnik. W internetowym sondażu hiszpańskiej gazety „Marca” został wybrany najlepszym piłkarzem na świecie, uzyskując 77 procent wszystkich głosów. Zdaniem felietonistów katalońskich gazet „El Mundo Deportivo” i „Sport” oraz byłego niemieckiego piłkarza, Franza Beckenbauera, Messi powinien otrzymać Złotą Piłkę. Wiele piłkarskich osobistości, m.in. Ronaldinho, Samuel Eto’o, Frank Rijkaard, Bernd Schuster, Raúl, Gianluca Zambrotta, Francesco Totti, Alfredo Di Stéfano, Diego Maradona oraz Pelé przyznało, że uważają Messiego za jednego z najlepszych obecnie piłkarzy świata.
Po raz czwarty w ciągu trzech sezonów doznał kontuzji kości śródstopia, tym razem 4 marca w meczu Ligi Mistrzów z Celtikiem Glasgow, przez co musiał pauzować przez kolejne sześć tygodni.


==== Sezon 2008/2009 ====
Po tym, jak Ronaldinho odszedł z klubu, Messi przejął po nim numer „10” na koszulce. 1 października 2008 w meczu Ligi Mistrzów z Szachtarem Donieck zmienił na boisku Thierry’ego Henry’ego i po siedmiu minutach zdołał dwukrotnie wpisać się na listę strzelców, dzięki czemu Barcelona, przegrywająca 0:1, zdołała ostatecznie zwyciężyć 2:1. Następna ligowa potyczka przeciwko Atlético Madryt określana była mianem „przyjacielskiej rywalizacji” pomiędzy Messim i jego przyjacielem, Sergio Agüero. Messi zdobył w tym meczu gola z rzutu wolnego oraz asystował przy jednej z bramek, a Barcelona wygrała spotkanie 6:1. Kolejny dobry występ zaliczył w meczu z Sevillą, zdobywając dwie bramki – jedną z woleja z odległości 23 metrów, a przy kolejnej ominął bramkarza i oddał strzał z ostrego kąta boiska. 13 grudnia w El Clásico Barcelona zwyciężyła 2:0, a Messi zdobył drugiego gola dla zespołu. Argentyńczyk został wybrany drugim piłkarzem świata podczas gali FIFA, gromadząc 678 punktów.
W meczu z Atlético Madryt zdobył swojego pierwszego hat-tricka w 2009, a Barcelona wygrała spotkanie 3:1. Niespełna miesiąc później po wejściu na zmianę w potyczce z Racingiem Santander, przy stanie 1:0 dla Racingu, zdobył dwie bramki, zapewniając swojej drużynie zwycięstwo. Strzelony przez niego drugi gol w tym meczu był zarazem 5000. bramką Barcelony w historii jej ligowych występów. Messi w 28. kolejce rozgrywek ligowych zdobył swojego 30. gola w sezonie (we wszystkich rozgrywkach), przyczyniając się do wygranej 6:0 nad Málagą. 8 kwietnia 2009 uzyskał dwa trafienia w spotkaniu Ligi Mistrzów z Bayernem Monachium. Dziesięć dni później, zdobywając 20. gola w sezonie, zapewnił drużynie zwycięstwo w meczu z Getafe, dzięki czemu Barcelona utrzymała sześć punktów przewagi nad drugim w tabeli Realem Madryt.

Pieczętując dominację klubu w sezonie, Messi dwukrotnie wpisał się na listę strzelców w zwycięskiej 6:2 potyczce z Realem Madryt rozegranej na Santiago Bernabéu; była to najwyższa porażka madryckiego klubu od 1930 Po zdobyciu tych bramek podbiegł do kibiców i przed kamerami zdjął koszulkę, pokazując podkoszulek z napisem Síndrome X Fràgil (pol. Zespół łamliwego chromosomu X), by wesprzeć dzieci cierpiące na tę dolegliwość. 13 maja po raz pierwszy zwyciężył w rozgrywkach o Puchar Króla, zdobywając bramkę i asystując przy kolejnych dwóch, prowadząc zespół do wygranej 4:1 przeciwko Athletic Bilbao. 27 maja w finale Ligi Mistrzów Barcelona wygrała z Manchesterem United 2:0, a Messi strzałem głową w 70. minucie spotkania zdobył drugą bramkę. Z dziewięcioma trafieniami został królem strzelców rozgrywek. Barcelona sezon zakończyła, triumfując w Copa del Rey, Primera División i Lidze Mistrzów, dzięki czemu stała się pierwszym hiszpańskim klubem w historii, któremu udało się zdobyć potrójną koronę.


==== Sezon 2009/2010 ====
Przed rozpoczęciem sezonu przedłużył kontrakt z klubem do 2016, stając się najwyżej opłacanym zawodnikiem w lidze hiszpańskiej – miał zarabiać ok. 9,5 mln euro rocznie przy klauzuli wykupu wynoszącej 250 mln euro. W rozegranym 28 sierpnia meczu o Superpuchar Europy z Szachtarem Donieck asystował przy bramce Pedro, dającej drużynie zwycięstwo 1:0. Po tym spotkaniu Josep Guardiola powiedział, że Messi jest „prawdopodobnie najlepszym piłkarzem, jakiego kiedykolwiek widział”. Wcześniej zdobył dwie bramki w finale Superpucharu Hiszpanii, przyczyniając się tym samym do zwycięstwa w tych rozgrywkach. Udanie rozpoczął zmagania ligowe, strzelając gola w wygranym 2:0 meczu z Getafe oraz zaliczając po dwa trafienia i jednej asyście podczas spotkań z Atlético Madryt i Racingiem Santander. W półfinałowym meczu Klubowych Mistrzostw Świata przeciwko Atlante FC wszedł na boisko w 55. minucie, a dwie minuty później strzelił bramkę na 2:1; był to jego pierwszy kontakt z piłką w tym spotkaniu. Barcelona ostatecznie zwyciężyła 3:1. W finale Klubowych Mistrzostw Świata Duma Katalonii z Messim w składzie pokonała po dogrywce Estudiantes La Plata 2:1, a Argentyńczyk klatką piersiową strzelił gola dającego swojej drużynie tytuł najlepszej drużyny globu. Został również wybrany najlepszym zawodnikiem turnieju. Kilka tygodni później w meczu z Sevillą na Camp Nou (4:0) strzelił dwie bramki, zdobywając tym samym setnego gola dla FC Barcelony.
Podczas kolejnych czterech meczów ligowych z Malagą, Almerią, Valencią i Saragossą strzelił łącznie dziewięć bramek. W przerwie pomiędzy nimi w rewanżu Ligi Mistrzów z VFB Stuttgart zdobył dwa gole. Zagrał też w następnej fazie Champions League i stał się bohaterem spotkania z Arsenalem, któremu strzelił cztery bramki, niwecząc tym samym marzenia Anglików o awansie do półfinału. Rozegrał również udane zawody podczas Klasyku w Madrycie i zdobył bramkę na 1:0 dla Barcelony. W Lidze Mistrzów FC Barcelona z Messim w składzie dotarła do półfinału, gdzie w kontrowersyjnych okolicznościach przegrała z Interem. Messi został królem strzelców turnieju z ośmioma trafieniami na koncie, w tym sześcioma w fazie pucharowej. Sezon 2009/10 zakończył się dla klubu z Katalonii zwycięstwem w lidze z dorobkiem 99 punktów. Messi zdołał wyrównać rekord Ronaldo z sezonu 1996/97 (któremu udało się zdobyć 34 bramki), za co otrzymał pierwszego w swojej karierze Europejskiego Złotego Buta.


==== Sezon 2010/2011 ====
21 sierpnia 2010 strzelił hat-tricka w swoim pierwszym meczu sezonu, a Barcelona wygrała 4:0 z Sevillą w Superpucharze Hiszpanii. Sezon ligowy rozpoczął od zdobycia gola po zaledwie trzech minutach w meczu przeciw Racingowi Santander. 19 września 2010 przez interwencję obrońcy Atlético Madryt, Tomáša Ujfalusiego, doznał skręcenia wewnętrznych wiązadeł prawej kostki. Kiedy wrócił do gry, zdobył gola na 1:1 przeciwko RCD Mallorca. Później zdobył kolejne bramki w rozgrywkach Ligi Mistrzów przeciwko København i pomógł zespołowi wygrać 2:0 na Camp Nou. Przeciwko Almerii zdobył swój drugi hat-trick w sezonie w imponującym zwycięstwie 8:0 na wyjeździe. 29 listopada na Camp Nou Barcelona z Messim w składzie pokonała odwiecznego rywala – Real Madryt – 5:0, a Messi w tym meczu zaliczył dwie asysty.
W styczniu 2011 otrzymał Złotą Piłkę, nagrodę dla najlepszego piłkarza 2010. Dwa dni po otrzymaniu nagrody skompletował swojego pierwszego hat-tricka w roku i trzeciego w sezonie, przeciwko Realowi Betis. Barcelona m.in. dzięki Messiemu dotarła do finału Pucharu Hiszpanii, w którym po dogrywce uległa 0:1 Realowi Madryt. 11 maja 2011 FC Barcelona zdobyła kolejne Mistrzostwo Hiszpanii; w półfinale Ligi Mistrzów Messi zdobył dwa gole na Santiago Bernabéu przeciw Realowi Madryt, a jego bramki dały Barcelonie awans do finału (0:2 w pierwszym meczu i 1:1 w drugim), który został rozegrany 28 maja przeciwko Manchesterowi United. Hiszpanie wygrali Ligę Mistrzów, zwyciężając w spotkaniu 3:1, a jednego z goli strzelił Messi, który został królem strzelców rozgrywek. Został również wicekrólem strzelców La Liga.


==== Sezon 2011/2012 ====
Messi zaczął sezon od występów w Superpucharze Hiszpanii. W dwumeczu przeciwko Realowi Madryt (5:4) strzelił trzy gole i zaliczył dwie asysty, zapewniając FC Barcelonie zwycięstwo i zdobycie pierwszego trofeum w sezonie. Wraz z FC Barceloną jako zwycięzca Ligi Mistrzów rozegrał także spotkanie ze zwycięzcą Ligi Europejskiej, portugalskim FC Porto, w ramach Superpucharu Europy. W tym meczu strzelił gola oraz asystował przy bramce Cesca Fàbregasa, który ustalił wynik na 2:0 dla Barcelony, tym samym zapewniając klubowi drugie trofeum w sezonie. W sierpniu, w meczu Ligi Mistrzów przeciwko BATE Borysów, strzelił 195. gola, bijąc klubowy rekord pod względem strzelonych bramek, który ustanowił Ladislao Kubala. W kolejnym meczu Ligi Mistrzów przeciwko Viktorii Pilzno strzelił swojego 200. gola w oficjalnych rozgrywkach. Podczas finału Klubowych Mistrzostw Świata strzelił dwa gole brazylijskiemu klubowi Santos FC (4:0), zdobywając trzecie trofeum w sezonie dla FC Barcelony. Został również wybrany najlepszym zawodnikiem tego turnieju, a także zdobył nagrodę dla najlepszego piłkarza Europy. Wygrał też Złotą Piłkę, stając się tym samym czwartym zawodnikiem, który trzy razy zdobył tę statuetkę. 19 stycznia 2011 w ligowym meczu z Valencią CF (5:1) strzelił swojego 200. gola w Primera División. 7 marca w meczu z Bayernem Leverkusen (7:1) stał się zawodnikiem, który jako pierwszy w historii Ligi Mistrzów strzelił pięć goli w jednym meczu. 20 marca, strzelając hat-tricka w meczu ligowym przeciwko Granada CF, pobił klubowy rekord 232 goli ustanowiony przez Césara Rodrígueza i stał się najlepszym strzelcem w historii FC Barcelony. 2 maja, strzelając hat-tricka z Málagą, pobił rekord w liczbie goli strzelonych w sezonie, wcześniej ustanowiony przez Gerda Müllera (67 trafień). 5 maja w derbach Barcelony z Espanyolem strzelił cztery gole, a sezon zakończył z 73 golami i 28 asystami w 60 meczach.


==== Sezon 2012/2013 ====
Sezon 2012/13 zaczął od porażki w Superpucharze Hiszpanii z Realem Madryt 4:4 (o wygranej zdecydowała liczba bramek strzelonych na wyjeździe). Podczas tych finałów dwa razy wpisywał się na listę strzelców. W pierwszym meczu Primera División FC Barcelona zmierzyła się z Realem Sociedad i wygrała 5:1, a Messi zaliczył dwie bramki. 19 września rozegrał pierwszy mecz fazy grupowej Ligi Mistrzów UEFA ze Spartakiem Moskwa (3:2), w którym zanotował dwa trafienia. 7 października strzelił dwa gole w zremisowanym 2:2 meczu z Realem Madryt. 20 października w ligowym meczu z Deportivo La Coruña, Messi zanotował pierwszego hat-tricka w sezonie 2012/2013. 11 listopada w meczu 11. kolejki La Liga strzelił dwie bramki przeciwko zespołowi RCD Mallorca (4:2) i tym samym rozpoczął serię 21 ligowych meczów z golem. W meczu 15. kolejki, rozegranym 9 grudnia przeciwko Real Betis, Messi notując dublet pobił rekord Césara Rodrígueza i stał się najskuteczniejszym strzelcem Primera División jako piłkarz Barcelony (190 goli), a także pobił rekord Gerda Müllera, który wynosił 85 bramek i stał się piłkarzem z największą liczbą bramek w roku kalendarzowym. Messi zdołał strzelić jeszcze 5 bramek i ustanowił nowy rekord na 91 goli. Za wspomniany rekord został wpisany do Księgi rekordów Guinnessa.
Zgodnie z przewidywaniami wygrał Złotą Piłkę FIFA 2012. Plebiscyt wygrał po raz czwarty i tym samym został zawodnikiem z największą liczbą zwycięstw, bijąc osiągnięcie Johana Cruyffa, Michela Platiniego, Marco van Bastena i siebie samego. 27 stycznia 2013 strzelił 4 gole w meczu z Osasuną (5:1). 12 marca strzelił dwa gole w wygranym 4:0 meczu rewanżowym 1/8 finału Ligi Mistrzów UEFA z A.C. Milan (w dwumeczu 4:2). 23 kwietnia wystąpił w przegranym 4:0 meczu półfinału Ligi Mistrzów z Bayernem Monachium. W drugim meczu Barcelona ponownie przegrała (0:3) i tym samym odpadła, a Bayern później został triumfatorem, pokonując w finale Borussię Dortmund. 12 maja w meczu Primera División z Atlético Madryt, Messi nie zanotował trafienia, tym samym kończąc serię meczów z golem. Łącznie w sezonie rozegrał 50 meczów, zanotował 17 asyst i strzelił 60 goli, z czego 46 w lidze i tym samym został królem strzelców, a także dostał nagrodę Europejskiego Złotego Buta, zdobywając wyróżnienie trzeci raz. W Lidze Mistrzów strzelił osiem bramek, co dało mu trzecie miejsce w klasyfikacji strzelców.


==== Sezon 2013/2014 ====
Sezon rozpoczął od Superpucharu Hiszpanii, w którym drużyna FC Barcelony wygrała z Atlético Madryt. W pierwszej kolejce Barcelona ograła Levante UD 7:0, a Messi strzelił dwie bramki i zaliczył asystę. Następnie w spotkaniu 3. kolejki Primera División z Valencią CF zdobył trzy bramki w wygranym 3:2 meczu. 18 września strzelił hat-tricka w meczu fazy grupowej Pucharu Europy z AFC Ajax (4:0). Z powodu kontuzji Messi nie rozegrał meczów: 2. kolejki, 8. kolejki, a także od 14. do 18. kolejki La Liga. Kontuzje wykluczyły go również z części meczów rozgrywek Ligi Mistrzów (2. kolejka oraz 5. i 6.); pauzował również w rozgrywkach krajowego pucharu.
Do gry powrócił 8 stycznia 2014, strzelając dwa gole przeciwko Getafe w Pucharze Króla. 13 stycznia zajął drugie miejsce w plebiscycie Złotej Piłki, za Cristiano Ronaldo. 22 stycznia w ćwierćfinale Pucharu Króla z Levante (4:1) zaliczył hat-trick asyst. 16 marca w meczu ligowym przeciwko Osasunie strzelił hat-tricka, dzięki czemu stał się najskuteczniejszym strzelcem wszech czasów FC Barcelony z 371 bramkami na koncie (wliczając mecze towarzyskie), bijąc rekord Paulino Alcántary. Tydzień później wystąpił w El Clásico przeciwko Realowi Madryt, w którym zdobył 3 gole i zanotował asystę, a jego zespół wygrał 4:3. Dzięki hat-trickowi pobił rekord Alfredo di Stéfano i został najskuteczniejszym strzelcem w historii Klasyków. Sezon zakończył z 41 golami i 14 asystami, rozgrywając łącznie 46 spotkań. Zdobył Superpuchar Hiszpanii, a na 2. miejscu zakończył rozgrywki ligowe, w finale Pucharu Króla przegrał z Realem Madryt, w Lidze Mistrzów odpadł na etapie ćwierćfinałów.


==== Sezon 2014/2015 ====
Sezon rozpoczął od strzelenia dwóch bramek w meczu 1. kolejki La Liga przeciwko Elche CF (3:0). 22 listopada w wygranym 5:1 meczu przeciwko Sevilli strzelił swojego pierwszego hat-tricka w sezonie. Trzy gole pozwoliły mu wyprzedzić Telmo Zarrę w klasyfikacji strzelców hiszpańskiej ligi, który ustanowił rekord rozgrywek na 251 goli. 25 listopada wystąpił z opaską kapitańską podczas meczu fazy grupowej Ligi Mistrzów UEFA przeciwko APOEL FC. W czasie spotkania udało mu się skompletować, drugiego w sezonie, hat-tricka. 7 grudnia w ligowym meczu z Espanyolem strzelił trzykrotnie do siatki, gole te pozwoliły mu stać się najlepszym strzelcem w historii derbów Barcelony (FC Barcelona-Espanyol).
Na początku 2015 ogłoszono, że zajął drugie miejsce w plebiscycie Złotej Piłki, ustępując Cristiano Ronaldo. 18 stycznia 2015 w meczu ligi z Deportivo La Coruña zanotował pierwszego hat-tricka w 2015. 15 lutego rozegrał swój 300. mecz w lidze hiszpańskiej, w którym ustrzelił hat-tricka drużynie Levante, a trafienia pozwoliły na wygraną 5:0. 8 marca w meczu 26. kolejki przeciwko Rayo Vallecano (6:1) ponownie zanotował trzy trafienia, tym samym ustanawiając nowy rekord. Z 32 hat-trickami został samodzielnym rekordzistą w hiszpańskim futbolu przewyższając wyczyn Telmo Zarry. 17 maja Barcelona wygrała mecz 37. kolejki z Atlético Madryt, zapewniając sobie mistrzostwo Hiszpanii. 30 maja dwukrotnie zdobył gola przeciwko Athletic Bilbao w finale Pucharu Króla, który Barça wygrała 3:1.
6 maja w meczu półfinału Ligi Mistrzów UEFA przeciwko Bayernowi Monachium, dwukrotnie pokonał Manuela Neuera, a dzięki jego trafieniom Barcelona pokonała w pierwszym meczu Bayern 3:0. W meczu rewanżowym jego drużyna uległa Bayernowi 2:3, jednak rezultat z poprzedniego meczu oznaczał awans Barcelony. Finał Ligi Mistrzów UEFA 2014/2015 został rozegrany 6 czerwca w Berlinie. Przeciwnikiem Barcelony był Juventus, a mecz zakończył się zwycięstwem hiszpańskiego klubu 3:1, z czego Messi zanotował asystę przy golu Luisa Suáreza na 2:1.
Z 10 golami na koncie Messi został ex aequo królem strzelców edycji 2014/2015 (z Neymarem oraz Cristiano Ronaldo). Łącznie w sezonie rozegrał 57 meczów, w których strzelił 58 goli oraz zanotował 31 asyst.


==== Sezon 2015/2016 ====
Messi rozpoczął sezon 2015/2016 od strzelenia dwóch goli przeciwko Sevilli w ramach Superpucharu Europy UEFA, który Barcelona wygrała po doliczonym czasie gry 5:4. 17 sierpnia strzelił honorowego gola przeciwko Athletic Bilbao w Superpucharze Hiszpanii, przegranym w dwumeczu 1:5. 20 grudnia wygrał Klubowe mistrzostwo świata 2015, zdobywając swoje piąte klubowe trofeum w 2015. 9 stycznia, jako kapitan, strzelił hat-tricka w meczu 19. kolejki Primera División ze Granadą (4:0).
11 stycznia 2016 został laureatem Złotej Piłki FIFA, wygrywając z Cristiano Ronaldo oraz Neymarem. Była to jego piąta nagroda. 23 lutego ustrzelił dublet przeciwko Arsenalowi w 1/8 finałów Ligi Mistrzów UEFA. 3 marca, w wygranym 5:1 meczu ligi hiszpańskiej z Rayo Vallecano, Messi zdobył 3 gole. 22 maja zanotował dwie asysty przy golach Jordiego Alby oraz Neymara i, pokonując 2:0 zespół Seviili FC, zdobył Puchar Króla.
Rozgrywki klubowe zakończył z dorobkiem 41 bramek i 24 asyst, uzyskanych w 49 występach, zdobywając mistrzostwo Hiszpanii, Puchar Hiszpanii, zdobywając Superpuchar Hiszpanii oraz Superpuchar Europy, a także zostając królem strzelców krajowego pucharu.


==== Sezon 2016/2017 ====
Sezon 2016/2017 rozpoczął od wygrania w Superpucharze Hiszpanii, gdzie w drugim meczu przeciwko Sevilli strzelił bramkę. 20 sierpnia strzelił dwa gole w meczu 1. kolejki La Liga przeciwko Realowi Betis (6:2). 13 września, w pierwszym meczu fazy grupowej Ligi Mistrzów UEFA przeciwko szkockiemu klubowi Celtic, strzelił swojego szóstego hat-tricka w karierze w tych rozgrywkach. 19 października, po trzytygodniowej kontuzji, Messi strzelił hat-tricka w wygranym 4:0 meczu Ligi Mistrzów z Manchesterem City. 1 listopada strzelił swoją 54. bramkę w fazie grupowej tych rozgrywek, bijąc rekord Raúla wynoszący 53 trafienia.
Messi zajął 2. miejsce w plebiscycie Złotej Piłki, ustępując Cristiano Ronaldo. Na drugim miejscu znalazł się również w nagrodzie Piłkarza Roka FIFA, ponownie ustępując Portugalczykowi. 14 stycznia strzelił gola w meczu z Las Palmas (5:0). Był to 35. zespół w Primera División przeciwko, któremu strzelił bramkę-tym samym wyrównał osiągnięcie Raúla, który także strzelał przeciwko 35 zespołom. 23 kwietnia w meczu 33. kolejki La Ligi z Realem Madryt (3:2), Messi strzelił dwa gole, a jego drugie trafienie było 500. dla Barcelony. 27 maja strzelił gola i zanotował asystę w finale Pucharu Króla, wygranym przez Dumę Katalonii 3:1 z Deportivo Alavés. W rozgrywkach Ligi Mistrzów jego zespół poległ w ćwierćfinale, gdzie przegrał 0:3 z Juventusem.
Łącznie w sezonie 2016/2017 strzelił 54 gole oraz zanotował 20 asyst w 52 meczach. Z klubem wygrał Puchar Króla oraz Superpuchar Hiszpanii. Z 37 golami został królem strzelców hiszpańskiej ligi, a także dostał nagrodę Europejskiego Złotego Buta dla najskuteczniejszego strzelca Europy.


==== Sezon 2017/2018 ====
Na inaugurację sezonu Messi strzelił bramkę z rzutu karnego w przegranym 1:3 pierwszym meczu o Superpuchar Hiszpanii z Realem Madryt. Kolejne trafienie zanotował 26 sierpnia w meczu 2. kolejki La Liga z Deportivo Alavés, kiedy to strzelił dublet. 9 września podczas meczu z Espanyolem zdobył 3 gole, które pozwoliły zwyciężyć Barcelonie 5:0 nad lokalnym rywalem. 12 września strzelił dwa gole Juventusowi w meczu fazy grupowej Ligi Mistrzów. 19 września w meczu z Eibarem (6:1) udało mu się strzelić 4 bramki, był to piąty raz w jego karierze, kiedy to uczynił. 4 listopada rozgrywając mecz 11. kolejki z Sevillą (2:1), zanotował swój 600. występ dla Barcelony. Takim dorobkiem mogło wtedy pochwalić się dwóch piłkarzy: Xavi i Andrés Iniesta. 7 grudnia ogłoszono, że został laureatem 2. miejsca w plebiscycie Złotej Piłki (laureatem został Cristiano Ronaldo).
4 marca zdobył swoją 600. bramkę w karierze, strzelając z rzutu wolnego w meczu 27. kolejki Primera División przeciwko Atlético Madryt (1:0). 14 marca w wygranym 3:0 meczu 1/8 finałów Ligi Mistrzów UEFA z Chelsea zdobył dublet. Jego drugie trafienie było jego 100. w karierze w europejskich pucharach. 7 kwietnia zdobył hat-tricka w meczu ligowym z Leganés (3:1), był to jego 40. hat-trick dla Barcelony we wszystkich rozgrywkach. Wyczyn powtórzył 29 kwietnia, kiedy to trzykrotnie pokonał bramkarza Deportivo La Coruña, Rubéna Martíneza. 21 kwietnia strzelił gola w finale Pucharu Króla przeciwko Sevilli, który został wygrany przez Katalończyków 5:0. Triumf Barcelony w edycji 2017/2018 był łącznie 30. w historii.
W sezonie 2017/2018 zdobył 45 goli i zaliczył 20 asyst. W lidze strzelił 34 gole, zdobywając tym samym Trofeo Pichichi dla króla strzelców ligi hiszpańskiej. Prócz tego zdobył nagrodę Europejskiego Złotego Buta po raz piąty w swojej karierze. Ze swoim zespołem został mistrzem Hiszpanii, zdobył również Puchar Króla. W Lidze Mistrzów UEFA poległ na etapie ćwierćfinałów, w których Barcelonę wyeliminowała AS Roma.


==== Sezon 2018/2019 ====
Po odejściu Andrésa Iniesty, Messi został mianowany nowym kapitanem Barcelony. Pierwszym trofeum jakie wzniósł jako kapitan był Superpuchar Hiszpanii, który Barcelona wygrała 2:1 z Sevillą. 19 sierpnia w pierwszym ligowym meczu przeciwko Alavés strzelił dwie bramki. 2 września w wygranym 8:2 meczu z Huescą strzelił dwa gole oraz zanotował dwie asysty. 18 września w meczu przeciwko PSV Eindhoven (4:0) strzelił swojego ósmego hat-tricka w rozgrywkach Ligi Mistrzów UEFA, stając się samodzielnym liderem klasyfikacji. W meczu 2. kolejki fazy grupowej Ligi Mistrzów z Tottenhamem (4:2) strzelił dwa gole. 8 grudnia zanotował dublet przeciwko RCD Espanyol (4:0).
3 grudnia został sklasyfikowany na 5. miejscu w plebiscycie Złotej Piłki, było to jego najgorsze od 2006 r. miejsce w głosowaniu. 16 grudnia zaliczył trzy trafienia w meczu Primera División z Levante (5:0). Nowy rok rozpoczął od zdobycia bramki przeciwo Getafe (2:1) w meczu 18. kolejki. 13 stycznia strzelił swoją 400. bramkę w lidze hiszpańskiej, stając się pierwszym, który tego dokonał spośród pięciu najmocniejszych lig Europy. 23 lutego w meczu z Sevillą strzelił hat-tricka, który pozwolił mu przekroczyć granicę 650 goli w karierze seniorskiej. 13 lutego, po bezbramkowym remisie w 1/8 finału Pucharu Europy z Lyon, strzelił dwie bramki i zanotował dwie asysty w wygranym 5:1 drugim meczu, zapewniając tym samym awans do ćwierćfinału rozgrywek. Tam Barcelona pokonała w dwumeczu Manchester United 4:0, a Lionel Messi strzelił dublet w rewanżowym starciu. 17 marca w meczu 28. kolejki strzelił trzy bramki przeciwko Realowi Betis (4:1). 1 maja dwukrotnie pokonał bramkarza Liverpoolu, Alissona w półfinale Ligi Mistrzów UEFA, a mecz pomiędzy Barceloną i angielskim klubem zakończył się zwycięstwem Katalończyków 3:0. Jego drugi gol z rzutu wolnego był 600. dla FC Barcelony, a także został wybrany Golem Sezonu według UEFA.com. W spotkaniu rewanżowym Barça przegrała 0:4 (dwumecz: 3:4), odpadając z walki o trofeum Ligi Mistrzów UEFA. 25 maja Barcelona poległa w finale Copa del Rey 1:2 z Valencią, tym samym kończąc passę czterech zwycięstw Barcelony z rzędu w tych rozgrywkach.
Łącznie w sezonie strzelił 51 goli i zaliczył 22 asyst w 50 występach. W lidze hiszpańskiej strzelił 36 bramek, zostając królem strzelców ligi po raz szósty. W wyścigu o Europejski Złoty But przegonił Kyliana Mbappé, który zakończył kampanię ligową z 33 golami. Był to jego szósty łącznie, a trzeci z rzędu triumf. Z klubem zdobył mistrzostwo Hiszpanii, a także zdobył Superpuchar Hiszpanii.


==== Sezon 2019/2020 ====
Z powodu kontuzji, jaką doznał przed tournée Barcelony do Stanów Zjednoczonych, Messi zaliczył swój pierwszy występ w sezonie 17 września, w meczu 1. kolejki fazy grupowej Ligi Mistrzów UEFA, bezbramkowo zremisowanym z Borussią Dortmund. Pierwszego gola strzelił 6 października w meczu ligowym z Sevillą (4:0). 9 listopada w meczu 13. kolejki z Celtą Vigo (4:1) zanotował swojego 34. hat-tricka w lidze, dzięki czemu zrównał się w klasyfikacji hat-tricków La Liga z Cristiano Ronaldo. 27 listopada rozegrał 700. mecz dla FC Barcelony, w którym zmierzył się z Borussią Dortmund. Messi zakończył jubileuszowy mecz z bramkę i dwiema asystami. Borussia była 34. zespołem przeciwko, któremu strzelił gola, tym samym Messi pobił wcześniejszy rekord Raúla i Cristiano Ronaldo.
2 października, z 686 punktami, został laureatem Złotej Piłki 2019, wygrywając plebiscyt po raz szósty w karierze. Tym samym wyprzedził Cristiano Ronaldo, z którym dzielił rekord pod względem zdobytych Złotych Piłek. 7 grudnia strzelił trzy gole przeciwko Mallorce (5:2). 25 lutego w meczu z Eibarem (5:0) strzelił 4 gole. 7 marca w meczu 27. kolejki ligi hiszpańskiej z Realem Sociedad (1:0) strzelił ostatniego gola przed zawieszeniem rozgrywek, spowodowanym pandemią COVID-19. Do gry powrócił 13 czerwca, strzelając bramkę w meczu z Mallorcą, wygranym 4:0. 30 czerwca, w meczu z Atlético Madryt (2:2), zdobył swoją 700. bramkę w karierze seniorskiej. 19 lipca strzelił swoją 24. i 25. bramkę w ligowym sezonie, dzięki czemu został królem strzelców Primera División. Jednocześnie z 21 asystami, został drugim piłkarzem w historii (po Thierrym Henrym, który w sezonie 2002/2003 strzelił 24 bramek i zanotował 20 asyst), który strzelił 20 goli i zanotował 20 asyst w jednym sezonie w pięciu najsilniejszych ligach Europy. 9 lipca powrócił z Barceloną do rozgrywek Ligi Mistrzów UEFA. W meczu rewanżowym 1/8 finału z Napoli strzelił gola i wywalczył rzut karny, który wykorzystał Luis Suárez. Mecz zakończył się zwycięstwem Dumy Katalonii 3:1, a w dwumeczu 4:2. W ćwierćfinale Barcelona przegrała 2:8 z Bayernem Monachium, późniejszym triumfatorem tej edycji.
Łącznie w sezonie, Messi zdobył 31 goli i zanotował 25 asyst, występując w 44 meczach. Z klubem nie zdobył żadnego trofeum, była to pierwsza taka sytuacja od sezonu 2007/2008.


==== Sezon 2020/2021 ====
Pomimo narastających spekulacji odnośnie odejścia Messiego, Argentyńczyk ostatecznie pozostał w FC Barcelonie. 27 sierpnia strzelił pierwszego gola w nowym sezonie, a spotkanie Primera División z Villarealem zakończyło się wygraną 4:0. 20 października strzelił gola z rzutu karnego w rozgrywkach Ligi Mistrzów UEFA przeciwko Ferencváros, tym samym stając pierwszym piłkarzem w historii, który zdobył gola 16 sezonach z rzędu Ligi Mistrzów. 29 listopada, po strzeleniu gola przeciwko Osasunie (4:0), zdjął koszulkę meczową Barcelony i zaprezentował się z koszulką Newell’s Old Boys w hołdzie dla Diego Maradony, który zmarł 4 dni wcześniej. 23 grudnia w meczu z Realem Valladolid, Messi strzelił swoją 644. bramkę dla Dumy Katalonii, stając się tym samym zawodnikiem z największą liczbą bramek dla jednego klubu.
15 marca rozegrał 768. spotkanie w barwach Blaugrany, bijąc klubowy rekord Xaviego. 17 kwietnia w finale Pucharu Króla z Atheltic Bilbao strzelił dwa gole, a jego zespół wygrał 4:0. 16 maja strzelił gola przeciwko Celta Vigo, a jego występ okazał się później ostatnim w barwach katalońskiego klubu. Z 30 trafieniami został po raz ósmy łącznie, a piąty z rzędu królem strzelców La Liga. Sezon zakończył z 38 golami i 14 asystami, które zanotował występując w 47 meczach.
Z powodu problemów finansowych i organizacyjnych FC Barcelona zwlekała z przedłużeniem kontaktu z Lionelem Messim, wskutek czego 30 czerwca 2021 umowa wygasła i Messi stał się on wolnym zawodnikiem. Ta nietypowa sytuacja miała trwać do powrotu Messiego z Copa América 2021, w którym brał on udział z reprezentacją Argentyny. Około trzech tygodni po powrocie Messiego z wakacji wydawało się, że zostanie podpisana nowa umowa z Messim, jednak wieczorem 5 sierpnia 2021 roku zarząd FC Barcelony nieoczekiwanie poinformował, że z powodów finansowych nie jest w stanie podpisać umowy z Messim, co było ogromnym szokiem dla otoczenia piłkarza, jak i całego piłkarskiego świata. 8 sierpnia 2021 roku na stadionie Camp Nou zorganizowano pożegnalną konferencję prasową, podczas której Lionel Messi przemawiał i pożegnał się z kolegami z drużyny i z pracownikami klubu.


=== Paris Saint-Germain ===


==== Sezon 2021/2022 ====
10 sierpnia 2021 klub Paris Saint-Germain poinformował o podpisaniu kontraktu z Lionelem Messim na okres dwóch lat z opcją przedłużenia o rok. 29 sierpnia 2021 zadebiutował w Ligue 1 w wygranym ze Stade de Reims (2:0), gdzie wszedł w 66. minucie spotkania, a dwie bramki zdobył Kylian Mbappé. 28 września podczas drugiej kolejki w sezonie Ligi Mistrzów (2021/2022) w wygranym meczu przeciw Manchester City F.C. (2:0) strzelił pierwszego gola w 74. minucie spotkania w barwach PSG. 20 listopada 2021 w 14. kolejce ligi francuskiej strzelił pierwszego gola w 87. minucie w wygranym meczu (3:1) z FC Nantes. 29 listopada 2021 odebrał swoją siódmą Złotą Piłkę. 23 kwietnia strzelił gola w zremisowanym 1:1 meczu francuskiej ligi z Lens, który przypieczętował 10. ligowy tytuł PSG. Messi zakończył sezon z 11 golami i 14 asystami, które zdobył rozgrywając 34 mecze. W Ligue 1 strzelił 6 goli, tym samym nie przekraczając granicy 10 ligowych trafień po raz pierwszy od sezonu 2005/2006.


==== Sezon 2022/2023 ====
31 lipca 2022 w wygranym meczu o Superpuchar Francji (4:0) przeciwko FC Nantes strzelił gola w 22. minucie spotkania, a dwie bramki zdobył Neymar i jedną Sergio Ramos. 6 sierpnia 2022 podczas 1. kolejki Lique 1 w sezonie (2022/2023) w wygranym meczu (5:0) przeciw Clermont Foot 63 strzelił dwie bramki w tym jedną z przewrotki. 1 października w meczu z OGC Nice (2:1) strzelił swoją 60. bramkę z rzutu wolnego, a pierwszą w barwach paryskiego klubu. 5 października zdobył bramkę w zremisowanym 1:1 meczu fazy grupowej Ligi Mistrzów UEFA z Benfiką. Trafienie pozwoliło mu stać się pierwszym piłkarzem w historii rozgrywek, który strzelił gola przeciwko 40. drużynom. 25 października dwukrotnie trafił w wygranym 7:2 meczu z Maccabi Hajfą w ramach fazy grupowej LM, tym samym zapewniając sobie awans do fazy pucharowej tych rozgrywek.
12 stycznia 2023 został nominowany do nagrody dla najlepszego piłkarza na świecie, którą przyznaje FIFA. 10 lutego znalazł się w finałowej trójce plebiscytu, wraz z Kylianem Mbappé oraz Karimem Benzemą. Przez media wymieniany był jako główny faworyt do zwycięstwa. Wygrał plebiscyt, uzyskując 52 punkty, z przewagą ośmiu punktów nad laureatem 2. miejsca Kylianem Mbappé.
26 lutego w wygranym 3:0 meczu Ligue 1 z Olympique Marsylia zdobył gola i zanotował dwie asysty, a jego trafienie było 700. w karierze klubowej i tym samym został pierwszym piłkarzem w historii pięciu czołowych lig w Europie, który tego dokonał. 8 kwietnia, trafiając przeciwko OGC Nice (2:0) w meczu 30. kolejki Ligue 1, strzelił swoją 702. bramkę w karierze klubowej i został najskuteczniejszym piłkarzem w historii europejskich rozgrywek klubowych, bijąc rekord, który dzielił z Cristiano Ronaldo. 8 maja został wybrany sportowcem roku na Laureus World Sports Awards.
Rozgrywki klubowe zakończył z dorobkiem 21 bramek i 20 asyst uzyskanych w 41 meczach. W sezonie 2022/2023 zdobył mistrzostwo Francji oraz Superpuchar Francji.
W kwietniu pojawiły się informacje o możliwym przejściu zawodnika do swojego poprzedniego klubu – FC Barcelony. Jednak w maju ujawniono, że Messi może przejść do saudyjskiego klubu Al-Hilal, który miałby mu zaoferować kontrakt w wysokości 400 milionów euro. Później pojawiły się informacje o zwiększeniu oferty i zaoferowaniu 500 milionów euro za sezon. 3 czerwca 2023 Paris Saint-Germain oficjalnie poinformował o odejściu Messiego. W klubie rozegrał łącznie 75 meczów, w których strzelił 32 bramki i zanotował 35 asyst.


=== Inter Miami ===
7 czerwca 2023 Lionel Messi potwierdził przenosiny do Major League Soccer, kiedy ogłosił osiągnięcie porozumienia z zespołem Inter Miami CF. 15 lipca 2023 klub ogłosił podpisanie z Messim dwuipółletniego kontraktu, a dzień później zaprezentował go podczas transmitowanego na żywo wydarzenia o nazwie „La PresentaSÍon” na stadionie DRV PNK. 22 lipca 2023 zaliczył swój debiut w klubie, wchodząc z ławki rezerwowych w 54 min., strzelając zwycięską bramkę z rzutu wolnego w 90+4 min. na 2:1 w rozgrywkach Leagues Cup. 25 lipca został ogłoszony kapitanem drużyny. W swoim drugim meczu dla Interu Miami, w którym wystąpił od pierwszej minuty, strzelił dwa gole i zanotował asystę przeciwko Atlancie United (4:0). Atlanta była 100. klubem, przeciwko któremu udało mu się zdobyć co najmniej dwie bramki. 7 sierpnia, w zremisowanym 4:4 meczu z FC Dallas, strzelił dwa gole, co pozwoliło mu awansować na 4. pozycję w klasyfikacji strzelców wszech czasów Interu Miami. Jego pierwszy gol we wspomnianym spotkaniu był 20. w roku kalendarzowym – dorobek taki osiągał w 17 latach z rzędu (2007–2023). 16 sierpnia, podczas wygranego 4:1 meczu półfinałowego Leagues Cup przeciwko Philadelphii Union, Messi strzelił bramkę z odległości 32,1 metra – był to gol strzelony z najdalszej odległości podczas jego kariery seniorskiej. 20 sierpnia, w finale rozgrywek przeciwko Nashville, strzelił bramkę w 23. minucie. Z powodu wyrównującej bramki ze strony rywali odbył się konkurs rzutów karnych, w których Messi wykorzystał „jedenastkę”, a Inter wygrał 10:9. Po meczu został ogłoszony najlepszym zawodnikiem turnieju, a z 10 bramkami został królem strzelców turnieju. Zdobyte trofeum było 44. w seniorskiej karierze Messiego i tym samym stał się on najbardziej utytułowanym piłkarzem w historii.
17 sierpnia został nominowany do nagrody Piłkarza Roku UEFA. W trójce nominowanych znalazł się wraz z Erlingiem Haalandem oraz Kevinem De Bruyne. 31 sierpnia znalazł się na drugim miejscu w plebiscycie, przegrywając z Erlingiem Haalandem. 24 sierpnia zanotował dwie asysty przy golach Leonardo Campany w meczu półfinału U.S. Open Cup przeciwko Cincinnati (3:3, k. 5:4). Trzy dni później Messi zadebiutował w barwach Interu w rozgrywkach Major League Soccer w meczu z New York Red Bulls (2:0) w którym strzelił swoją pierwszą bramkę dla klubu w rozgrywkach ligowych, trafiając na 2:0 w 89. minucie. 6 września 2023 Messi znalazł się wśród 30 zawodników nominowanych do Złotej Piłki France Football. Zgodnie z przewidywaniami, podczas gali w Paryżu, która odbyła się 30 października w Théâtre du Châtelet, Lionel Messi został po raz ósmy laureatem Złotej Piłki.


== Kariera reprezentacyjna ==


=== Lata 2004–2008 ===
W czerwcu 2004 zadebiutował w reprezentacji Argentyny U-20 w towarzyskim spotkaniu z rówieśnikami z Paragwaju. Rok później zwyciężył z drużyną na Młodzieżowych Mistrzostwach Świata 2005 rozegranych w Holandii. Został królem strzelców i uznano go za najlepszego gracza turnieju.
4 sierpnia 2005 selekcjoner José Pekerman powołał Messiego do pierwszej reprezentacji. Zadebiutował w niej 17 sierpnia w spotkaniu z Węgrami; miał 18 lat i 54 dni. Został wprowadzony na boisko w 63. minucie, jednak 40 sekund później arbiter Markus Merk pokazał mu czerwoną kartkę za uderzenie łokciem węgierskiego obrońcy, Vilmosa Vanczáka. Decyzja sędziego wywołała kontrowersje, a Diego Maradona stwierdził, że arbiter postąpił zbyt pochopnie. Messi powrócił do drużyny 3 września w przegranym 0:1 meczu z Paragwajem. Przed meczem powiedział: „Dzisiaj będzie mój prawdziwy debiut. Poprzedni mecz trwał dla mnie zbyt krótko...”. Po kolejnym spotkaniu, przeciwko Peru, Pekerman nazwał Messiego „diamentem”.
Kontuzja odniesiona pod koniec sezonu 2005/2006 narażała Messiego na absencję na Mistrzostwach Świata 2006. Mimo to, 15 maja 2006 piłkarz otrzymał powołanie do kadry na turniej. Zagrał również swój ostatni mecz w barwach Argentyny U-20, zaś później wystąpił w towarzyskim spotkaniu z Angolą. W pierwszym meczu Argentyny na mistrzostwach przeciwko Wybrzeżu Kości Słoniowej, Messi wszedł na boisko z ławki rezerwowych. W następnym spotkaniu z Serbią i Czarnogórą zastąpił w 74 minucie Maxiego Rodrigueza, stając się tym samym najmłodszym reprezentantem Argentyny na Mistrzostwach Świata w historii. Asystował przy trafieniu Hernana Crespo oraz zdobył ostatnią bramkę w wygranym 6:0 meczu, dzięki czemu został najmłodszym strzelcem w turnieju oraz szóstym najmłodszym zdobywcą gola w historii Mistrzostw Świata. Wystąpił w zakończonym bezbramkowym remisem spotkaniu z Holandią. W kolejnym meczu z Meksykiem Messi pojawił się na murawie w 84. minucie przy stanie 1:1 i zdołał trafić do siatki, uczynił to jednak z pozycji spalonej i bramka nie została uznana, jednak drużyna zdołała w dogrywce strzelić gola dającego awans. Ćwierćfinałowe spotkanie z Niemcami spędził na ławce rezerwowych, a Argentyna przegrała w rzutach karnych 2:4.

Messi został najmłodszym zawodnikiem powołanym na Copa América 2007. Pierwszy mecz rozegrał 29 czerwca, a jego drużyna wygrała 4:1 ze Stanami Zjednoczonymi. W tym spotkaniu pokazał swoje zdolności jako rozgrywający. Wypracował sytuację, dzięki której Hernán Crespo zdobył gola oraz sam kilkakrotnie oddał celne strzały na bramkę. Został zastąpiony w 79. minucie przez Carlosa Teveza, który kilka minut później wpisał się na listę strzelców.
W swoim drugim spotkaniu, przeciwko Kolumbii, wywalczył rzut karny, który wykorzystał Crespo, doprowadzając tym samym do remisu 1:1. Miał również udział przy drugiej bramce Argentyny, kiedy to po faulu na nim podyktowany został rzut wolny, z którego gola zdobył Juan Román Riquelme, podwyższając prowadzenie na 3:1. Ostatecznie mecz zakończył się zwycięstwem Argentyny 4:2, dzięki czemu zespół awansował do ćwierćfinału turnieju.
W trzecim meczu z Paragwajem trener dał odpocząć Messiemu przed kolejną fazą rozgrywek. Na boisko wszedł w 64. minucie zastępując Estebana Cambiasso. W 79. minucie wypracował sytuację bramkową Javierowi Mascherano, którą ten wykorzystał. W ćwierćfinale Argentyna zwyciężyła z Peru 4:0, a Messi po podaniu Riquelme zdobył jedną z bramek. W półfinałowej potyczce z Meksykiem, strzelił gola lobując bramkarza Oswaldo Sancheza, przyczyniając się do wygranej zespołu 3:0. W finale Argentyna przegrała z Brazylią 0:3.

Początkowo Messi nie otrzymał zgody klubu na wyjazd na Igrzyska Olimpijskie 2008, jednak po odbyciu rozmowy z trenerem Josepem Guardiolą ostatecznie dostał pozwolenie na uczestnictwo w zawodach. Dołączył do kadry zespołu i pierwszą bramkę zdobył w wygranym 2:1 meczu z Wybrzeżem Kości Słoniowej. W spotkaniu z Holandią otworzył wynik spotkania oraz asystował przy bramce Ángela Di Maríi, dzięki czemu Argentyna zwyciężyła spotkanie po dogrywce 2:1. Zagrał również w wygranym 3:0 meczu z Brazylią. W finale ponownie asystował przy trafieniu Di Maríi, dającemu zwycięstwo 1:0 nad Nigerią.


=== Lata 2009–2011 ===
28 marca 2009 w spotkaniu z Wenezuelą rozegranym w ramach kwalifikacji do Mistrzostw Świata, Messi po raz pierwszy zagrał z numerem „10” na koszulce. Mecz ten był również debiutem Diego Maradony w roli selekcjonera reprezentacji. Argentyna zwyciężyła 4:0, a Messi w 25. minucie otworzył wynik spotkania.

Messi wystąpił w meczu otwarcia Mistrzostw Świata 2010, w którym Argentyna pokonała Nigerię 1:0. Argentyńczyk miał wiele okazji do strzelenia bramki, jednak został zatrzymany przez bramkarza Vincenta Enyeamę. Messi wyszedł w podstawowej jedenastce Argentyny w kolejnym meczu mistrzostw przeciwko Korei Południowej zakończonym zwycięstwem 4:1. Uczestniczył we wszystkich bramkowych akcjach zespołu, ponadto pomógł zdobyć hat-trick Gonzalo Higuaínowi. W trzecim, ostatnim meczu grupowym, Argentyna wygrała 2:0 z Grecją, a Messi był kapitanem drużyny oraz został wybrany „graczem meczu”. W pierwszym spotkaniu drugiej rundy, wygranym 3:1 z Meksykiem, Messi asystował przy bramce Carlosa Téveza. Argentyna zakończyła występ w mistrzostwach po przegranej w ćwierćfinale z Niemcami 0:4.
9 lutego 2011 strzelił bramkę oraz zanotował asystę w wygranym 2:1 meczu towarzyskim z reprezentacją Portugalii.
2 lipca 2011 rozegrał pierwszy mecz Copa América 2011, a spotkanie z Boliwią zakończyło się remisem 1:1. Po meczu został wybrany zawodnikiem meczu. W kolejnym meczu Argentyna również zremisowała (0:0), a Messi kilkukrotnie był wygwizdywany przez kibiców. W ostatnim, kluczowym spotkaniu, Albiceleste wygrali 3:0 z Kostaryką, a Messi był jednym z wyróżniających się graczy, notując dwie asysty. Za dobrą postawę został wybrany mvp starcia. W ćwierćfinale przeciwko Urugwajowi zaliczył asystę przy golu Gonzalo Higuaína, ale reprezentacja Argentyny po zremisowanym 1:1 meczu, przegrała 4:5 w rzutach karnych. Messi trafił w serii rzutów karnych; strzelał jako pierwszy. Z 3 asystami został królem asyst turnieju (razem z Ganso).
28 sierpnia nowy selekcjoner reprezentacji Argentyny Alejandro Sabella poinformował o objęciu przez Messiego funkcji kapitana, którym dotychczas był Javier Mascherano.


=== Lata 2012–2014 ===
29 lutego 2012 w meczu towarzyskim z reprezentacją Szwajcarii (3:1) skompletował pierwszego hat-tricka dla Argentyny. 9 czerwca ponownie strzelił trzy bramki, tym razem w wygranym 4:3 meczu z Brazylią. 12 października zanotował dublet w meczu eliminacji do Mistrzostw Świata 2014 z Urugwajem (3:0). Łącznie w 2012 wystąpił w 9 meczach, w których zdobył 12 bramek, co pozwoliło mu wyrównać rekord reprezentacji w liczbie goli w jednym roku kalendarzowym, który został ustanowiony w 1998 przez Gabriela Batistutę.
14 czerwca 2013 w meczu towarzyskim z Gwatemalą (4:0) strzelił kolejnego reprezentacyjnego hat-tricka, notując swoje 33, 34 i 35. trafienie i w klasyfikacji najskuteczniejszych zawodników reprezentacji Argentyny pobił Diego Maradonę. 10 września, strzelając dwa gole w meczu eliminacji do MŚ 2014 z Paragwajem, zapewnił Argentynie awans na Mistrzostwa Świata 2014 w Brazylii. Dublet w meczu z Paragwajem pozwolił mu wyprzedzić o dwie bramki zdobywcę 35 goli dla Argentyny, Hernána Crespo, w klasyfikacji strzelców Argentyny i awansować na pozycję wicelidera tego rankingu – za zdobywcą 56 goli, Gabrielem Batistutą.
Łącznie w eliminacjach do Mistrzostw Świata 2014 strzelił 10 goli i został wicekrólem strzelców eliminacji, za zdobywcą 11 bramek, Luisem Suárezem.
Messi rozpoczął mundial w Brazylii od rozegrania meczu fazy grupowej z Bośnią i Hercegowiną. Starcie zakończyło się wygraną Argentyny 2:1, a Messi został strzelcem drugiej bramki swojego zespołu. Był to jego pierwszy, od jego debiutu w 2006, gol na MŚ. W drugim meczu (z Iranem), Messi strzelił swojego kolejnego gola. Do bramki trafił w pierwszej minucie doliczonego czasu; było to jedyne trafienie meczu. 25 czerwca rozegrał ostatnie spotkanie fazy grupowej. W meczu przeciwko Nigerii (3:2) strzelił dwie bramki (w tym jedną z rzutu wolnego), tym samym zapewniając Argentynie awans do fazy pucharowej. W każdym z trzech grupowych meczów, Lionel Messi był wybierany najlepszym zawodnikiem meczu. W 1/8 finału zaliczył asystę przy golu Ángela Di Maríi w 118. minucie meczu i został wybrany mvp meczu. W ćwierćfinale pokonał reprezentację Belgii 1:0, awansując pierwszy raz od 1990 do półfinału mundialu, gdzie zmierzył się z Holandią. Po bezbramkowym remisie, Argentyna pokonała rywali 4:2 w konkursie rzutów karnych, a Messi strzelił pierwszego „karnego” dla swojej drużyny.
W finale Argentyna zmierzyła się z reprezentacją Niemiec, która na etapie półfinałów pokonała 7:1 gospodarzy. Mecz zakończył się porażką Albiceleste 0:1 po golu Mario Götzego w 113. minucie. Po meczu odebrał statuetkę dla najlepszego zawodnika turnieju. Z 4 bramkami zajął trzecie miejsce w klasyfikacji strzelców (ex aequo z Neymarem i Robinem van Persiem).


=== Lata 2015–2017 ===
Copa América 2015 rozpoczął od remisu 2:2 z Paragwajem, gdzie strzelił jedyną bramkę w turnieju. W drugim meczu Argentyna pokonała 1:0 mistrzów z 2011, reprezentację Urugwaju. Rozgrywając trzeci mecz fazy grupowej, Lionel Messi wystąpił po raz 100. dla narodowej drużyny, mając na koncie 46 goli, tym samym zostając piątym Argentyńczykiem, który rozegrał 100 meczów dla reprezentacji swojego kraju. W ćwierćfinale Argentyna zwyciężyła po doliczonym czasie gry w rzutach karnych (5:4) z Kolumbią. W półfinale, w którym Argentyna pokonała 6:1 reprezentację Paragwaju, Messi okazał się świetnym rozgrywającym, notując trzy asysty i zbierając owacje od kibiców. Finał został rozegrany przeciwko Chile. Argentyna przystępowała do meczu jako faworyt, jednakże po zakończeniu meczu bezbramkowym remisem, Argentyńczycy polegli w konkursie rzutów karnych 1:4. Messi został jedynym ze swojego zespołu, który wykorzystał „jedenastkę”. Po zakończonym turnieju został wybrany MVP Copa América 2015, które jednak odrzucił.
4 września w towarzyskim meczu z Boliwią (7:0) strzelił dwie bramki. 29 marca 2016, strzelając gola przeciwko reprezentacji Boliwii (2:0), zanotował swoje 50. trafienie w narodowych barwach, czyniąc to jako drugi Argentyńczyk, po Gabrielu Batistucie.
Z powodu kontuzji, jaką Messi doznał w meczu towarzyskim z Hondurasem (1:0), jego występ na Copa América 2016 był zagrożony. W pierwszym meczu fazy grupowej (przeciwko Chile), Messi przebywał na ławce rezerwowych, koncentrując się na przygotowaniach do kolejnego meczu. W drugim spotkaniu, wygranym 5:0 z Panamą, Messi wszedł na boisko w 61. minucie, a zaledwie 19 minut później świętował zdobycie hat-tricka, później notując jeszcze asystę przy trafieniu Sergio Agüero. Za znakomity występ został wybrany najlepszym zawodnikiem meczu. W ostatnim starciu fazy grupowej, Argentyna wygrała 3:0 z Boliwią. Z 9 punktami Argentyńczycy pewnie awansowali do fazy pucharowej. 19 czerwca Argentyna rozegrała mecz ćwierćfinału z Wenezuelą. W trakcie spotkania, Messi strzelił gola i zanotował dwie asysty, czym zapracował na kolejny tytuł mvp spotkania. Trafienie przeciwko Wenzueli było jego 54. w barwach narodowej drużyny; wyrównał tym samym rekord Gabriela Batistuty, który był dotychczasowym najskuteczniejszym zawodnikiem w historii reprezentacji Argentyny. Rekord ten pobił 3 dni później, kiedy to w meczu półfinałowym ze Stanami Zjednoczonymi (4:0) strzelił gola z rzutu wolnego; w meczu zanotował także dwie asysty. Za dobrą postawę został ponownie nagrodzony tytułem mvp meczu.
26 czerwca rozegrano finał turnieju, gdzie spotkały się te same drużyny (Argentyna i Chile) z poprzedniej edycji. Spotkanie zakończyło się przegraną 2:4 w serii rzutów karnych, a Messi był jednym z dwóch Argentyczyków, którzy nie strzelili swojej „jedenastki”. Był to jego trzeci z rzędu, a czwarty łącznie przegrany finał w barwach Argentyny. Po przegranym meczu, Messi zdecydował się na rezygnację z gry dla reprezentacji Argentyny. W oświadczeniu napisał: „To ciężka chwila do analizowania. Przede wszystkim jednak już wystarczy. Dla mnie skończyła się reprezentacja”. Turniej zakończył z 5 golami, zostając wicekrólem strzelców, tuż za Eduardo Vargasem (6 goli), z 4 asystami został królem asyst (ex aequo z Jorge Valdivią). Łącznie uzbierał trzy nagrody najlepszego zawodnika meczu, lecz Złota Piłka dla najlepszego zawodnika turnieju trafiła do Alexisa Sáncheza.
Po ogłoszeniu decyzji o zakończeniu kariery reprezentacyjnej, w Argentynie rozpoczęła się kampania, która miała przekonać Messiego do powrotu do gry dla reprezentacji. Po przyjeździe do Argentyny, Messi został powitany hasłami „Nie odchodź, Leo”. W akcję włączył się także prezydent Argentyny Mauricio Macri oraz prezydent Buenos Aires Horacio Rodríguez Larreta. Dopiero po spotkaniu z nowym selekcjonerem reprezentacji Argentyny, Edgardo Bauzą, zdecydował się wrócić do reprezentacji. 1 września, w pierwszym meczu po powrocie do reprezentacji, strzelił zwycięską bramkę przeciwko reprezentacji Urugwaju (1:0) w ramach eliminacji do Mistrzostw Świata 2018. 10 października, w meczu rozgrywanym w Quito, skompletował hat tricka przeciwko reprezentacji Ekwadoru (3:1). Była to pierwsza od 2001 wygrana w stolicy Ekwadoru; zwycięstwo zapewniło także Argentynie awans na Mistrzostwa Świata 2018.


=== Lata 2018–2019 ===
29 maja 2018 strzelił trzy gole w meczu towarzyskim z reprezentacją Haiti (4:0).
12 czerwca znalazł się na liście powołanych przez Jorge Sampaoliego na Mistrzostwa Świata 2018. Mundial w Rosji rozpoczął od meczu fazy grupowej z Islandią. Spotkanie zakończyło się remisem 1:1, a Messi nie wykorzystał rzutu karnego. W drugim meczu Argentyna przegrała z reprezentacją Chorwacji 3:0. Z 1 punktem po dwóch meczach, Argentyna musiała wygrać ostatni mecz fazy grupowej, aby awansować do fazy pucharowej. Decydujące starcie przeciwko Nigerii zakończyło się wygraną 2:1; Messi strzelił pierwszą bramkę (w 14. minucie) i dostał nagrodę dla najlepszego zawodnika meczu. Z 4 punktami, Argentyna awansowała za Chorwacją (z 9 punktami) do fazy pucharowej.
30 czerwca rozegrał mecz 1/8 finału przeciwko Francji. W przegranym 3:4 spotkaniu, Lionel Messi dwukrotnie asystował (przy golach Gabriela Mercado i Sergio Agüero). Z dwoma asystami został królem asystentów (Ex aequo z Éverem Banegą, Kevinem De Bruyne, Edenem Hazardem, Thomasem Meunierem, Yourim Tielemansem, Philippe Coutinho, Juanem Fernando Quintero, Jamesem Rodríguezem, Antoinem Griezmannem, Lucasem Hernándezem, Artiomem Dziubą, Aleksandrem Gołowinem, Viktorem Claessonem, Wahbim Khazrim i Carlosem Sánchezem).
Argentyna rozpoczęła Copa América 2019 od przegrania 2:0 z Kolumbią. W drugim meczu fazy grupowej grupy B, Messi wykorzystał rzut karny w 57. minucie, tym samym zapewniając swojemu zespołowi remis 1:1 z reprezentacją Paragwaju; było to jego piąte trafienie przeciwko temu zespołowi – żadnej innej reprezentacji nie strzelał tak często. W trzecim meczu Argentyna zwyciężyła z Katarem (2:0) i awansowała do fazy pucharowej turnieju.
W ćwierćfinale Albiceleste pokonali Wenezuelę 2:0, jednakże Messi był krytykowany za słaby występ, a sam stwierdził, że nie są to jego najlepsze mistrzostwa. W czasie przegranego starcia o finał z Brazylią (0:2), Messi krytykował pracę sędziów, a później stwierdził, że rozgrywki zostały tak „ustawione”, aby gospodarz je wygrał. W starciu o trzecie miejsce, Messi asystował w 12. minucie przy bramce Sergio Agüero, lecz już w 37. minucie został wyrzucony z boiska za sprzeczkę z chijiskim obrońcą Gary Medelem. Pomimo zwycięstwa 2:1, Messi odrzucił odebranie brązowego medalu, a w pomeczowym wywiadzie przyznał, że jego komentarze z poprzedniego spotkania poskutkowały czerwoną kartką. Później Messi przeprosił za swoje komentarze, lecz CONMEBOL ukarał go grzywną 1500 $ i opuszczeniem jednego reprezentacyjnego meczu. 15 listopada zdobył bramkę w wygranym 1:0 meczu Superclásico de las Américas z Brazylią.


=== Lata 2020–2021 ===
8 października 2020 strzelił gola z rzutu karnego w meczu eliminacji do MŚ 2022 z Ekwadorem (1:0).
10 czerwca 2021 został powołany przez Lionela Scaloniego na Copa América 2021. Pierwszy mecz turnieju, Messi rozegrał 14 czerwca przeciwko reprezentacji Chile (1:1), jednocześnie strzelając swoją pierwszą bramkę na turnieju; za dobry występ zgarnął później nagrodę mvp spotkania. Wystąpił w drugim meczu fazy grupowej, gdzie Argentyna wygrała 1:0 z Urugwajem, a Messi asystował przy golu Guido Rodrígueza i ponownie został wyróżniony tytułem najlepszego zawodnika meczu. W trzecim meczu Argentyna pokonała Paragwaj 1:0, a Messi rozgrywając spotkanie, zrównał się z Javierem Mascherano w liczbie występów dla reprezentacji (147 meczów). Rekord ten pobił 29 czerwca w ostatnim meczu fazy grupowej przeciwko Boliwii (4:1), gdzie strzelił dwa gole i zanotował asystę (przy golu Papu Gómeza), a po meczu zdobył trzecią statuetkę dla mvp spotkania.
W ćwierćfinale, rozegranym 4 lipca, Argentyna zmierzyła się z reprezentacją Ekwadoru. Argentyńczycy wygrali 3:0, a Lionel Messi brał udział we wszystkich bramkach swojego zespołu: strzelił gola z rzutu wolnego i zanotował dwie asysty; po zakończeniu się spotkania czwarty raz dostał nagrodę mvp meczu. 7 lipca w półfinale przeciwko Kolumbii rozegrał 150. mecz dla narodowej drużyny, w którym zanotował asystę przy golu Lautaro Martíneza, a Argentyna awansowała do finału po wygranym 3:2 konkursie rzutów karnych, w którym Messi wykorzystał swoją „jedenastkę”. W finale Argentyna zmierzyła się z gospodarzem turnieju, Brazylią i wygrała 1:0 po golu Ángela Di Maríi. Triumf na Copa América 2021 był pierwszym seniorskim reprezentacyjnym trofeum Messiego i pierwszym od 1993 triumfem Argentyny na Copa América. Z 4 golami i 5 asystami został najlepszym zawodnikiem turnieju, królem strzelców (razem z Luisem Díazem), jednakże to Messi zgarnął nagrodę Złotego Buta dla najskuteczniejszego zawodnika (Luis Díaz nie dostał nagrody z uwagi na większą liczbę asyst Messiego) i został królem asyst.
9 września 2021 strzelił hat tricka w meczu eliminacji do Mistrzostw Świata 2022 z Boliwią. Trzy trafienia pozwoliły mu wyprzedzić Pelégo i, z 79 golami, stać się najskuteczniejszym strzelcem w historii strefy CONMEBOL. 


=== Od 2022 ===
1 czerwca 2022 zanotował dwie asysty w wygranym 3:0 meczu z reprezentacją Włoch o Superpuchar CONMEBOL–UEFA. 5 czerwca w meczu towarzyskim z reprezentacją Estonii strzelił 5 bramek. Ten wyczyn pozwolił mu wyprzedzić Ferenca Puskása w klasyfikacji najskuteczniejszych strzelców reprezentacyjnych i awansować na 4. miejsce za: Moktarem Daharim (89 goli), Alim Daeim (109) i Cristiano Ronaldo (117). Został ponadto trzecim piłkarzem w historii reprezentacji Argentyny, który zdobył 5 goli w jednym meczu po: Juanie Marvezzim (w 1941) oraz José Manuelu Moreno (w 1942). 23 września zanotował dublet w meczu z Hondurasem (3:0). 27 września zdobył dwa gole w meczu z Jamajką (3:0) i dorobkiem 90. bramek awansował na 3. miejsce najlepszych strzelców reprezentacyjnych.

21 października 2022 został powołany przez Lionela Scaloniego do szerokiej kadry na Mistrzostwa Świata 2022 w Katarze, a 11 listopada do ścisłego składu. 22 listopada w pierwszym meczu fazy grupowej grupy C przeciwko Arabii Saudyjskiej (1:2) otworzył wynik, strzelając z rzutu karnego. W drugim meczu fazy grupowej z Meksykiem ponownie otworzył wynik, strzelając gola z ok. 20 metrów, a starcie zakończyło się zwycięstwem 2:0. W trzecim meczu, z reprezentacją Polski, nie strzelił bramki z rzutu karnego, który został obroniony przez Wojciecha Szczęsnego, ale jego drużyna wygrała 2:0, dzięki czemu awansowała do fazy pucharowej.

3 grudnia w wygranym 2:1 meczu 1/8 finału z Australią strzelił gola, a rozgrywając spotkanie, został zawodnikiem z 1000. meczów na koncie; wyrównał również osiągnięcie Ivána Hurtado, z którym dotychczas dzierżył rekord największej liczby występów ze strefy CONMEBOL. 9 grudnia wystąpił w meczu ćwierćfinału przeciwko reprezentacji Holandii, w którym strzelił gola i zanotował asystę przy trafieniu Nahuela Moliny, a później w serii rzutów karnych skutecznie wykorzystał swoją „jedenastkę” i dzięki wygranej 4:3 awansował do półfinału. Tam zmierzył się z Chorwacją, a podczas spotkania strzelił gola z rzutu karnego w 34. minucie spotkania, a później asystował przy bramce Juliána Álvareza na 3:0, dzięki czemu dokonał znacznego wkładu w zwycięstwo 3:0. Mecz półfinału był jego 25. na Mundialu, zrównał się tym samym z Lotharem Matthäusem w liczbie występów w Pucharze Świata. Przed finałowym meczem zapowiedział, że będzie to jego ostatni mecz na Mistrzostwach Świata.
18 grudnia 2022 zmierzył się w finale z reprezentacją Francji. Wyszedł w podstawowym składzie drużyny, a w 23. minucie, pokonując bramkarza rywali Hugo Llorisa, strzałem z rzutu karnego otworzył wynik spotkania. Po remisie 2:2 w podstawowym czasie strzelił gola na 3:2 w 109. minucie. Z powodu wyrównującej bramki Kyliana Mbappé doszło do konkursu rzutów karnych, w których Argentyna wygrała 4:2, a Messi strzelił gola jako pierwszy z drużyny. Po meczu odebrał statuetkę dla najlepszego piłkarza turnieju, a później trofeum Pucharu Świata FIFA. Turniej zakończył z 7 golami i 3 asystami, zostając wicekrólem strzelców (za Kylianem Mbappé, który zdobył 8 bramek) i królem asystentów (razem z Antoinem Griezmannem, Bruno Fernandesem, Harrym Kane’em, Ivanem Perišićem).
23 marca 2023 strzelił bramkę z rzutu wolnego w wygranym 2:0 meczu towarzyskim z reprezentacją Panamy. Było to jego 800. trafienie w karierze seniorskiej. 28 marca, podczas wygranego 7:0 meczu towarzyskiego z reprezentacją Curaçao, Lionel Messi zanotował swoje 100, 101 i 102. trafienie w narodowej drużynie, tym samym zostając trzecim piłkarzem w historii, który strzelił 100 goli dla reprezentacji kraju. 18 października, w meczu eliminacji do Mistrzostw Świata 2026 przeciwko reprezentacji Peru (2:0), Messi strzelił dwa gole i z 31 golami na koncie w eliminacjach do MŚ stał się samodzielnym liderem tej klasyfikacji w strefie CONMEBOL, wyprzedzając Luisa Suáreza, z którym dzielił ten rekord.


== Statystyki ==


=== Klubowe ===


=== Gole w piłce klubowej ===


=== Reprezentacyjne ===


=== Gole w reprezentacji ===


== Sukcesy ==


=== FC Barcelona ===
Mistrzostwo Hiszpanii: 2004/2005, 2005/2006, 2008/2009, 2009/2010, 2010/2011, 2012/2013, 2014/2015, 2015/2016, 2017/2018, 2018/2019
Puchar Króla: 2008/2009, 2011/2012, 2014/2015, 2015/2016, 2016/2017, 2017/2018, 2020/2021
Superpuchar Hiszpanii: 2005, 2006, 2009, 2010, 2011, 2013, 2016, 2018
Liga Mistrzów UEFA: 2005/2006, 2008/2009, 2010/2011, 2014/2015
Superpuchar Europy UEFA: 2009, 2011, 2015
Klubowe mistrzostwa świata: 2009, 2011, 2015


=== Paris Saint-Germain ===
Mistrzostwo Francji: 2021/2022, 2022/2023
Superpuchar Francji: 2022


=== Inter Miami CF ===
Leagues Cup: 2023


=== Reprezentacyjne ===
Mistrzostwo świata: 2022
Copa América: 2021
Wicemistrz świata: 2014
Wicemistrz Copa América: 2007, 2015, 2016
3. miejsce na Copa América: 2019
Superpuchar CONMEBOL–UEFA: 2022
Mistrz olimpijski: 2008
Mistrzostwo świata U-20: 2005
3. miejsce na Mistrzostwach Ameryki Południowej U-20: 2005
Superclásico de las Américas: 2017, 2019


=== Indywidualne ===
Król strzelców Primera División: 2009/2010 (34 gole), 2011/2012 (50 goli), 2012/2013 (46 goli), 2016/2017 (37 goli), 2017/2018 (34 gole), 2018/2019 (36 goli), 2019/2020 (25 goli), 2020/2021 (30 goli)
Król strzelców Pucharu Hiszpanii: 2008/2009 (6 goli), 2010/2011 (7 goli), 2013/2014 (5 goli), 2015/2016 (5 goli), 2016/2017 (5 goli)
Król strzelców Klubowych mistrzostw świata: 2011 (2 gole)
Król strzelców Ligi Mistrzów UEFA: 2008/2009 (9 goli), 2009/2010 (8 goli), 2010/2011 (12 goli), 2011/2012 (14 goli), 2014/2015 (10 goli), 2018/2019 (12 goli)
Król strzelców Leagues Cup: 2023 (10 goli)
Król strzelców Copa América: 2021 (4 gole)
Król strzelców Mistrzostw świata U-20: 2005 (6 goli)
Najlepszy strzelec na świecie w rozgrywkach klubowych w jednym roku kalendarzowym: 2010 (58 goli), 2011 (55 goli), 2012 (79 goli), 2016 (51 goli), 2017 (50 goli), 2018 (47 goli)
Król asyst Primera División: 2011/2012 (18 asyst), 2014/2015 (18 asyst), 2015/2016 (16 asyst), 2017/2018 (12 asyst), 2018/2019 (13 asyst), 2019/2020 (21 asyst)
Król asyst Pucharu Hiszpanii: 2015/2016 (6 asyst), 2016/2017 (3 asysty), 2017/2018 (4 asysty)
Król asyst Ligue 1: 2022/2023 (16 asyst)
Król asyst Ligi Mistrzów UEFA: 2011/2012 (5 asyst), 2014/2015 (5 asyst)
Król asyst Mistrzostw świata: 2018 (2 asysty), 2022 (3 asysty)
Król asyst Copa América: 2011 (3 asysty), 2015 (3 asysty), 2016 (4 asysty), 2021 (5 asyst)


=== Wyróżnienia ===
Złota Piłka FIFA: 2010, 2011, 2012, 2015
Złota Piłka France Football: 2009, 2019, 2021, 2023
Piłkarz Roku FIFA: 2009, 2010, 2011, 2012, 2015, 2019, 2022
UEFA Club Footballer of the Year: 2008/2009
Piłkarz Roku UEFA: 2010/2011, 2014/2015
Europejski Złoty But: 2009/2010, 2011/2012, 2012/2013, 2016/2017, 2017/2018, 2018/2019
Bravo Award: 2007
Piłkarz dekady na świecie według IFFHS: 2011–2020
Piłkarz dekady CONMEBOL według IFFHS: 2011–2020
Piłkarz Roku w Argentynie: 2005, 2007, 2008, 2009, 2010, 2011, 2012, 2013, 2015, 2016, 2017, 2019, 2020, 2021, 2022
Piłkarz Roku w plebiscycie redakcji TVP Sport: 2022
Piłkarz Roku według IFFHS: 2022
Piłkarz miesiąca w Primera División: Styczeń 2016, Kwiecień 2017, Kwiecień 2018, Wrzesień 2018, Marzec 2019, Listopad 2019, Luty 2020, Luty 2021
Piłkarz miesiąca w Ligue 1: Wrzesień 2022
Sportowiec roku w Argentynie: 2011, 2021, 2022
Sportowa osobowość roku według BBC Sport: 2022
Sportowiec roku na świecie Laureus: 2020, 2022
Sportowiec roku według L’Équipe: 2011, 2022
Międzynarodowy sportowiec roku według ESPY: 2012, 2015, 2019
MVP Mundialu: 2014, 2022
MVP Copa América: 2015, 2021
Premio Don Balón (Najlepszy Obcokrajowiec): 2006/2007, 2008/2009, 2009/2010
Najlepszy piłkarz Primera División: 2008/2009, 2009/2010, 2010/2011, 2011/2012, 2012/2013, 2014/2015, 2016/2017, 2017/2018, 2018/2019
Najlepszy piłkarz Ligi Mistrzów UEFA: 2010/2011, 2014/2015
Najlepszy piłkarz Klubowych Mistrzostw Świata: 2009, 2011
Najlepszy piłkarz Leagues Cup: 2023
Srebrna piłka Klubowych Mistrzostw Świata: 2015
Najlepszy piłkarz mistrzostw świata U-20: 2005
Najlepszy piłkarz świata według Onze Mondial: 2009, 2010/2011, 2011/2012, 2017/2018
Najlepszy piłkarz świata według The Guardian: 2012, 2013, 2015, 2017, 2019, 2022
Najlepszy piłkarz świata według World Soccer: 2009, 2011, 2012, 2015, 2019, 2022
Najlepszy piłkarz świata według FourFourTwo: 2009, 2010, 2011, 2012, 2015, 2017, 2018, 2019
Najlepszy piłkarz Europy według El Pais: 2009, 2010, 2011, 2012
Najlepszy piłkarz roku według Globe Soccer Awards: 2015
Najlepszy piłkarz roku według Goal.com: 2008/2009, 2010/2011, 2012/2013, 2014/2015, 2020/2021, 2021/2022
Najlepszy piłkarz roku według Sky Sports (na bazie Whoscored.com): 2016
Najlepszy iberoamerykański piłkarz Primera División według EFE: 2006/2007, 2008/2009, 2009/2010, 2010/2011, 2011/2012
Najlepszy napastnik Primera División: 2008/2009, 2009/2010, 2010/2011, 2011/2012, 2012/2013, 2014/2015, 2015/2016
Najlepszy napastnik Ligi Mistrzów UEFA: 2008/2009, 2018/2019
Najlepszy napastnik według ESPN: 2014, 2015, 2016, 2017, 2018, 2019, 2020, 2021
Najlepszy rozgrywający według IFFHS: 2015, 2016, 2017, 2019, 2022
Najlepszy rozgrywający dekady według IFFHS: 2011–2020
Najlepszy strzelec rozgrywek ligowych według IFFHS: 2012, 2013, 2017, 2018
Najlepszy strzelec rozgrywek międzynarodowych według IFFHS: 2011, 2012, 2022
Najlepszy strzelec w roku kalendarzowym według IFFHS: 2012, 2016
Najlepszy młody piłkarz roku według FIFPro: 2006, 2007, 2008
Najlepszy młody piłkarz Copa América: 2007
Najlepszy młody piłkarz roku według World Soccer: 2006, 2007, 2008
Drużyna wszech czasów France Football
Drużyna wszech czasów World Soccer
Drużyna dekady na świecie według IFFHS: 2011-2020
Drużyna dekady ze strefy CONMEBOL według IFFHS: 2011-2020
Drużyna sezonu Primera División: 2014/2015, 2015/2016
Drużyna sezonu Ligue 1: 2022/2023
Drużyna sezonu Ligi Mistrzów UEFA: 2014/2015, 2015/2016, 2016/2017, 2017/2018, 2018/2019, 2019/2020, 2020/2021
Drużyna sezonu najmocniejszych lig w Europie według WhoScored: 2021/2022
Drużyna roku na świecie Laureus: 2022
Drużyna roku UEFA: 2006, 2008, 2009, 2010, 2011, 2012, 2014, 2015, 2016, 2017, 2018, 2019, 2020
Drużyna roku według L’Équipe: 2008, 2009, 2010, 2011, 2012, 2013, 2014, 2015, 2016, 2017, 2018, 2022
Drużyna roku według IFFHS: 2017, 2018, 2019, 2020, 2021, 2022
Drużyna roku według ESM: 2005/2006, 2007/2008, 2008/2009, 2009/2010, 2010/2011, 2011/2012, 2012/2013, 2014/2015, 2015/2016, 2016/2017, 2017/2018, 2018/2019, 2019/2020, 2020/2021, 2022/2023
Jedenastka Roku FIFA FIFPro: 2007, 2008, 2009, 2010, 2011, 2012, 2013, 2014, 2015, 2016, 2017, 2018, 2019, 2020, 2021, 2022
Drużyna turnieju Mistrzostw świata: 2014
Drużyna turnieju Copa América: 2007, 2015, 2016, 2021
2. miejsce w plebiscycie Złotej Piłki FIFA: 2013, 2014, 2017
2. miejsce w plebiscycie Złota Piłka France Football: 2008, 2016
3. miejsce w plebiscycie Złota Piłka France Football: 2007
2. miejsce w plebiscycie FIFA World Player of the Year: 2007, 2008
2. miejsce w plebiscycie FIFA Best Men’s Player: 2016, 2017, 2021
3. miejsce w plebiscycie FIFA Best Men’s Player: 2020
2. miejsce w plebiscycie UEFA Best Player in Europe: 2011/2012, 2012/2013
2. miejsce w plebiscycie UEFA Men’s Player of the Year: 2016/2017, 2018/2019, 2022/2023


=== Rekordy ===
Barcelona

Najwięcej goli dla jednego klubu w historii piłki nożnej: 672 goli dla Barcelony
Najwięcej meczów dla Barcelony: 778
Najwięcej zwycięstw dla Barcelony: 542
Najwięcej asyst dla jednego klubu w historii piłki nożnej: 268 asyst dla Barcelony
Najwięcej trofeów zdobytych w barwach Barcelony: 35Reprezentacja Argentyny

Najwięcej goli dla Argentyny: 106 goli
Najwięcej goli dla reprezentacji ze strefy CONMEBOL: 106 goli dla Argentyny
Najwięcej goli dla reprezentacji Argentyny na Mistrzostwach świata: 13 goli
Najwięcej goli dla reprezentacji Argentyny w jednym roku kalendarzowym: 18 goli w 2022
Najwięcej meczów dla Argentyny: 178
Najwięcej meczów dla reprezentacji ze strefy CONMEBOL: 178 dla Argentyny
Najwięcej zwycięstw dla Argentyny: 111
Najwięcej zwycięstw dla reprezentacji ze strefy CONMEBOL: 111 dla Argentyny
Najwięcej asyst dla Argentyny: 54 asysty
Najwięcej asyst na Mistrzostwach świata dla Argentyny: 8 asyst
Jedyny argentyński zawodnik, który strzelił gola wszystkim reprezentacjom ze strefy CONMEBOL
Jedyny argentyński zawodnik, który strzelił gola na 4 różnych edycjach Mistrzostw świata (2006, 2014–2022)
Pierwszy argentyński zawodnik, który strzelił gola w 6 różnych meczach na jednej edycji Mistrzostw świata (2022)
Pierwszy argentyński zawodnik, który strzelił gola w każdym meczu fazy pucharowej na jednej edycji Mistrzostw świata (2022)Rozgrywki klubowe w Hiszpanii

Najwięcej goli w jednej lidze na najwyższym poziomie rozgrywkowym: 474 w Primera División
Najwięcej goli w jednym sezonie Primera División: 50 goli (2011/2012)
Najwięcej goli w finałach Pucharu Hiszpanii: 9 goli
Najskuteczniejszy obcokrajowiec w historii Pucharu Hiszpanii: 56 goli
Najwięcej goli w Superpucharze Hiszpanii: 14
Najwięcej meczów z golem w Superpucharze Hiszpanii: 7
Najwięcej asyst w historii Primera División: 192 asysty
Najwięcej asyst w jednym sezonie Primera División: 21 asyst
Najwięcej asyst w finałach Pucharu Hiszpanii: 6 asyst
Najwięcej hat-tricków w jednym sezonie Primera División: 8
Najwięcej hat-tricków w historii Primera División: 36
Najwięcej goli na wyjeździe w jednym sezonie Primera División: 24 gole
Najwięcej kolejnych meczów z golem w Primera División: 21 meczów, 33 gole
Najwięcej meczów na wyjeździe z golem w jednym sezonie Primera División: 15 meczów
Najwięcej goli strzelonych bezpośrednio z rzutu wolnego w Primera División: 39 goli
Najwięcej meczów w historii Primera División, jako obcokrajowiec: 520
Najwięcej zwycięstw w historii Primera División: 383
Najszybciej strzelony dublet w finale Pucharu Hiszpanii: 5 minut
Najwięcej finałów Pucharu Hiszpanii: 10
Najwięcej goli w El Clásico: 26
Najwięcej asyst w El Clásico: 14 asyst
Najwięcej mistrzostw Hiszpanii jako obcokrajowiec: 10
Najwięcej zdobytych Pucharów Hiszpanii: 7
Najwięcej zdobytych Superpucharów Hiszpanii: 8
Najwięcej meczów w Superpucharze Hiszpanii: 20
Najwięcej Trofeo Pichichi: 8
Jedyny zawodnik, który zdobył Trofeo Pichichi 5 razy z rzędu
Jedyny zawodnik, który strzelił bramkę w 7 różnych finałach Pucharu Hiszpanii
Jedyny zawodnik, który strzelił co najmniej 10 goli w 15 kolejnych sezonach w Primera División
Najmłodszy zawodnik z 200 golami w Primera División: 25 lat
Jedyny zawodnik z co najmniej 400 golami w hiszpańskim futbolu
Pierwszy piłkarz w historii, który przekroczył granicę 300, 350, 400 oraz 450 goli w Primera División
Pierwszy piłkarz w historii, który przekroczył granicę 150 asyst w Primera DivisiónRozgrywki klubowe we Francji

Jedyny zawodnik, który w Ligue 1 dwa razy w jednym sezonie zdobył 3 asysty w jednym meczu (2021/2022)
Najwięcej asyst w jednym roku kalendarzowym w Ligue 1: 20 w 2022Liga Mistrzów

Najwięcej goli dla jednego klubu w Lidze Mistrzów UEFA: 120 goli dla FC Barcelony
Najwięcej goli w jednym meczu Ligi Mistrzów UEFA: 5 goli
Najwięcej goli w fazie grupowej Ligi Mistrzów UEFA: 80 goli
Najwięcej hat-tricków w historii Ligi Mistrzów: 8
Najwięcej drużyn, którym strzelił gola w Lidze Mistrzów: 40
Jeden z dwóch piłkarzy w historii, który w 18 kolejnych sezonach Ligi Mistrzów strzelił golaMistrzostwa świata

Najwięcej goli w meczach kwalifikacyjnych CONMEBOL do Mistrzostw świata: 31 goli
Najwięcej meczów w historii Mistrzostw świata: 26
Najwięcej meczów jako kapitan w historii Mistrzostw świata: 19
Najwięcej meczów z bramką na Mistrzostwach świata: 11
Najwięcej asyst w fazie pucharowej Mistrzostw świata: 6
Jedyny zawodnik, który strzelił go we wszystkich rundach na jednej edycji Mistrzostw świata (Group Stage, R16, QF, SF, F)
Jedyny zawodnik, który został nagrodzony MOTM w każdym meczu fazy pucharowej na jednej edycji Mistrzostw świata (2022)
Jedyny zawodnik, który zdobył asystę na 5 edycjach Mistrzostw świata (2006–2022)
Jedyny zawodnik, który zdobył bramkę oraz asystę w czterech różnych meczach na Mistrzostwach świata (1 w 2006, 3 w 2022)
Jeden z sześciu piłkarzy w historii, który strzelił gola w 6 różnych meczach na jednej edycji Mistrzostw świata (2022)
Jeden z sześciu piłkarzy w historii, który zagrał na 5 edycjach Mistrzostw świata (2006–2022)
Jeden z trzech piłkarzy w historii, który zagrał na 5 edycjach Mistrzostw świata w fazie pucharowej (2006–2022)
Najstarszy strzelec 5, 6 oraz 7 goli na jednej edycji Mistrzostw świata: 35 lat i 172 dni oraz 35 lat i 178 dni
Drugi najstarszy strzelec bramki i najstarszy strzelec dubletu w finale Mistrzostw świata: 35 lat i 178 dni
Najstarszy zwycięzca MVP Mistrzostw świata: 35 lat i 178 dni
Najmłodszy i najstarszy strzelec oraz asystent w jednym meczu na Mistrzostwach świata: 18 lat i 357 dni oraz 35 lat i 172 dni
Udział przy największej liczbie bramek na Mistrzostwach świata: 21 (13 goli i 8 asyst)
Najwięcej nagród MVP w historii Mistrzostw świata: 2 (2014 i 2022)
Najwięcej nagród MOTM w historii Mistrzostw świata: 11
Najwięcej nagród MOTM na jednej edycji Mistrzostw świata: 5 (2022)Copa América

Najwięcej meczów na Copa América: 34 mecze
Najwięcej asyst na Copa América: 17 asyst
Najwięcej asyst w jednej edycji Copa América: 5 asyst na Copa América 2021
Jedyny zawodnik, który zdobył asystę na 6 edycjach Copa América (2007–2021)
Jedyny zawodnik, który na jednej edycji Copa América został królem strzelców, asyst i wygrał turniej (2021)
Najwięcej nagród MOTM w historii Copa América: 14
Najwięcej nagród MOTM na jednej edycji Copa América: 4 (2015 i 2021)Inne

Najwięcej zdobytych Złotych Piłek: 8
Najwięcej zdobytych Europejskich Złotych Butów: 6
Najwięcej goli klubowych z top 5 lig europejskich: 703 gole
Najwięcej goli w roku kalendarzowym: 91 goli (2012)
Najwięcej goli w jednym sezonie: 73 gole (2011/2012)
Najwięcej goli na jednym stadionie (Camp Nou): 394 goli
Najwięcej asyst w piłce klubowej w XXI wieku: 302 asysty
Jedyny zawodnik, który strzelił bramkę w 7 różnych rozgrywkach w ciągu jednego roku (2015)
Jedyny zawodnik, który dwukrotnie strzelił bramkę w 6 różnych rozgrywkach klubowych w ciągu roku (2011 i 2015)
Jedyny zawodnik, który strzelił co najmniej 20 goli w lidze w 13 kolejnych sezonach
Jedyny zawodnik, który strzelił co najmniej 25 goli w lidze w 12 kolejnych sezonach
Jedyny zawodnik, który strzelił co najmniej 30 goli w 13 kolejnych sezonach
Jedyny zawodnik, który strzelił co najmniej 40 goli w 10 kolejnych sezonach
Jedyny zawodnik, który strzelił co najmniej 60 goli w 2 kolejnych sezonach
Jedyny zawodnik, który w 9 sezonach ligowych strzelił 30 goli
Jedyny zawodnik, który w co najmniej dwóch sezonach ligowych z rzędu został zarówno królem strzelców i asyst: 2017/2018, 2018/2019, 2019/2020
Jedyny zawodnik, który został królem strzelców ligi 8 razy w pięciu najsilniejszych ligach europejskich
Jedyny zawodnik, który na głównych turniejach międzynarodowych brał udział przy co najmniej 50 golach (26 goli i 25 asyst)
Jeden z dwóch piłkarzy w historii, który w jednym sezonie ligowym zdobył co najmniej 20 goli i 20 asyst
Jeden z dziewięciu piłkarzy w historii, który wygrywał Ligę Mistrzów, Mistrzostwo świata i Złotą Piłkę
Najwięcej nagród MVP, na turniejach międzynarodowych: 4 (Mundial: 2014, 2022 i Copa América: 2015, 2021)
Najwięcej nagród indywidualnych, na turniejach międzynarodowych: 6 (MVP: 2014, 2015, 2021, 2022, Złoty But: 2021 i Najlepszy młody piłkarz: 2007)
Najwięcej nagród MOTM na turniejach międzynarodowych: 25NieaktualneNajskuteczniejszy zawodnik w historii Ligi Mistrzów UEFA w pierwszych 50 meczach wyjazdowych: 34 gole
Najwięcej meczów w El Clásico: 45


=== Odznaczenia ===
 Medal Zasługi dla Sportu (Boliwia)
 Krzyż św. Jerzego


== Życie prywatne ==
Od 2009 związany jest z modelką i dietetyczką Antonellą Roccuzzo, z którą znają się od dzieciństwa. Pobrali się 30 czerwca 2017 w Rosario, ich rodzinnym mieście. Mają trzech synów: Thiago (ur. 2 listopada 2012), Mateo (ur. 11 września 2015) i Ciro (ur. 10 marca 2018).
Ma dwóch kuzynów; Maxi Biancucchi występował m.in. w paragwajskiej Olimpii Asunción, zakończył karierę w 2017 z paragwajskim Rubio Ñú; Emanuel Biancucchi gra w brazylijskim Resende.
6 lipca 2016 wraz z ojcem Jorgem zostali skazani przez sąd w Barcelonie na karę 21 miesięcy pozbawienia wolności w zawieszeniu na dwa lata i grzywnę (Lionel – 2 mln euro, Jorge – 1,5 mln). Obaj oskarżeni byli za narażenie skarbu państwa na stratę ponad 4,1 mln euro w latach 2007–2009. W 2017 prawomocnie skazany przez hiszpański sąd za oszustwa podatkowe. Zgodnie z hiszpańskim prawem piłkarzowi nie groziło więzienie, ponieważ był wcześniej niekarany, a kara była krótsza niż dwa lata.
Znalazł się na okładce gier video z serii Pro Evolution Soccer w latach 2009, 2010, 2011, 2017 i 2020, a także brał udział w kampanii promującej grę. Znalazł się też na okładkach gier FIFA Street i FIFA: 13, 14, 15, 16.
Jest również bohaterem kilku książek biograficznych:

Caioli L., 2011, Messi. Historia chłopca, który stał się legendą, Sine Qua Non;
Faccio L., 2012, Messi. Chłopiec, który zawsze się spóźniał (a dziś jest pierwszy), Sine Qua Non;
Balagué G., 2015, Messi. Biografia, Sine Qua Non;
Puntí J., 2020, Messi. G.O.A.T., Sine Qua Non.Ma Zespół Aspergera.


== Uwagi ==


== Przypisy ==


== Linki zewnętrzne ==
Lionel Messi na oficjalnej stronie Paris Saint-Germain (fr.)
Biografia na oficjalnej stronie klubu
Lionel Messi w bazie BDFutbol.com  (ang. • hiszp. • kat.)
Lionel Messi, [w:] baza Transfermarkt (zawodnicy) [online] [dostęp 2021-05-30] .
Lionel Messi w bazie National Football Teams (ang.)