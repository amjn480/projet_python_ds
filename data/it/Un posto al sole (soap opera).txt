Un posto al sole è una soap opera italiana, in onda su Rai 3 dal 21 ottobre 1996.Ambientata a Napoli, è la prima soap opera interamente prodotta in Italia, nonché la più longeva.


== Produzione ==
Un posto al sole (Upas) è un format originale ideato da Wayne Doyle con la collaborazione di Adam Bowen, Gino Ventriglia e Michele Zatta. Il metodo di produzione "industriale" è basato sul format Neighbours: una serie australiana che racconta le vicende di alcune famiglie che vivono nell'immaginaria "Ramsay Street". La serie italiana è prodotta da Rai Fiction, Fremantle e Centro di produzione Rai di Napoli. L'idea iniziale di produrre e collocare nel palinsesto RAI la fiction che poi sarebbe diventata Upas è stata di Giovanni Minoli, dirigente RAI, il quale si è poi molto impegnato e battuto per concretizzare il progetto.
A differenza delle classiche soap opera incentrate su intrighi amorosi decontestualizzati e atemporali, la narrazione di Un posto al sole è fortemente radicata nella realtà contemporanea, mutabile, ricca di sfumature e contrasti; in particolare, nella realtà della città di Napoli. In tal senso, il racconto di Upas è sincronizzato con il calendario del mondo reale; quindi segue stagioni, festività, eventi significativi, mode nel momento in cui lo spettatore le vive. Inoltre Upas intreccia storie d'amore, di coppia e familiari con vicende ispirate all'attualità e cronaca nera; nonché con vicende comiche, tragicomiche e macchiettistiche, che spesso ricalcano la commedia Napoletana. Per questa sua vocazione, Un posto al sole è, più precisamente, un real drama piuttosto che una soap opera. La varietà di situazioni trattate consente agli attori di cimentarsi in registri recitativi diversi pur interpretando sempre lo stesso personaggio.
Fra le tematiche sviluppate ci sono: i problemi sociali come, ad esempio, la disoccupazione, la violenza, la delinquenza, la discriminazione, la tossicodipendenza, la malattia, l'emarginazione, l'integrazione; le investigazioni di stampo poliziesco volte ad individuare uno o più colpevoli di reati di qualsiasi genere e gravità (inclusi quelli di Camorra) con il coinvolgimento di tutti i soggetti operanti in ambito legale (forze dell'ordine, commissari, magistrati, avvocati, investigatori privati); i procedimenti giudiziari.
Invece fra i siparietti comici di Upas meritano una menzione particolare quelli di Patrizio Rispo e Marzio Honorato, i cui sketch dei relativi personaggi, Raffaele Giordano e Renato Poggi, ricordano quelli tra Totò e Peppino De Filippo, e quelli di Germano Bellavia e Lucio Allocca, le cui vicende dei relativi personaggi, Guido Del Bue e Otello Testa, sono spesso raccontate con buona dose di ironia.


== Trama ==
La soap racconta la vita degli abitanti di un condominio, Palazzo Palladini, situato sulla collina partenopea di Posillipo, con vista sul golfo di Napoli e il Vesuvio. Inizialmente lo stabile è di proprietà della prestigiosa e nobile famiglia Palladini, che controlla e gestisce le imprese omonime, di cui fanno parte anche gli storici "cantieri Palladini". La vicenda inizia con la morte del conte Giacomo, la cui fortuna è ereditata dal nipote Tancredi, che risiede nell'appartamento padronale del Palazzo con l'ambiziosa moglie Federica e i tre figli Alberto, cinico avvocato, Alessandro, ingegnere navale dall'animo buono, e Eleonora, attrice dallo spirito libero e giramondo che vive spesso a Londra. Il conte Giacomo lascia invece il suo appartamento, l'ambita "terrazza" (per la terrazza che domina il golfo), alla figlia naturale, Anna Boschi, avuta con la governante, Maria. Anna accetta il lascito e si trasferisce a Palazzo insieme all'amica del cuore Silvia Graziani, a cui si aggiungono quasi subito gli inquilini: Claudia Costa, aspirante modella, Michele Saviani, giornalista alle prime armi, e Guido Del Bue, cugino pasticcione di Silvia. 
Federica, stizzita per lo smacco ricevuto dal conte Giacomo, cerca di rendere difficile la vita ad Anna con ogni mezzo, ritenendola inferiore per nascita nonché unica responsabile della faida tra i suoi figli Alessandro e Alberto che si contendono il suo amore. Anna è innamorata di Alessandro, inizialmente fidanzato di Tiziana Torrisi, ma sposa Alberto quando Alessandro viene creduto morto in mare. Con la ricomparsa di Alessandro, lo scontro tra i due fratelli riprende con toni sempre più accesi e la donna, per porre fine alla faida, decide di lasciare Napoli. Successivamente Alessandro conosce e poi sposa Cristina Morraca, uccisa poi dalla camorra e, in seguito s'innamora di Angela Poggi la quale però, essendo segretamente innamorata di Franco Boschi, fratello di Anna, lo abbandonerà all'altare rendendosi conto di non essere innamorata di lui. Tempo dopo Anna ritorna a Napoli e si riunisce con Alessandro. La coppia parte per la Nuova Zelanda dove si stabilisce definitivamente e dove li raggiungerà Maria Boschi. Alberto s’innamora di Claudia Costa ma ha un'avventura con l'intrigante arrampicatrice sociale Sonia Campo, da cui nasce il figlio, Gianluca Palladini. Fra Sonia e Alberto s’instaura una guerra lunga e spietata, senza esclusione di colpi: da un lato la prima, vendicativa e priva di remore è intenzionata ad ogni mezzo ad ascendere socialmente diventando la moglie di Alberto anche a costo di distruggerlo; dall’altro quest’ultimo tenta di liberarsi della donna e avere la custodia del figlio. Dopo molte vicissitudini Alberto riesce ad allontanare Sonia, riunendosi alla donna che ama veramente, Claudia; i due partono insieme, stabilendosi in Argentina dalla madre Federica. Sonia si redime tra le braccia del medico Luca De Santis, inquilino del palazzo dal passato travagliato, due volte vedovo. Ottenuta la custodia del figlio, Sonia si trasferisce a Siena con Luca e Gianluca. 
In seguito i fratelli Palladini tornano a varie riprese per cercare di riprendere il controllo dei cantieri: dopo la morte di Tancredi, Alessandro rientra in scena per pochi mesi per poi ritornare in Nuova Zelanda, mentre Alberto rientra più volte fino a stabilirsi nuovamente a Napoli dove vive alterne fortune e rovinose cadute nel tentativo disperato di ritornare al potere e agli antichi fasti. È sospeso dall'albo degli avvocati per problemi giudiziari per poi essere reintegrato dopo 15 anni e tornare ad esercitare la professione forense. Ha una relazione con la sua cameriera Clara Curcio, da cui ha un figlio, Federico; Clara è figlia del boss di camorra Mariano Tregara. Il figlio Gianluca ricompare diciassettenne per un breve periodo durante il quale intrattiene una storia adolescenziale con Rossella Graziani, figlia di Silvia e Michele, per poi ritornare nuovamente a Siena e troncare i rapporti col padre, di cui non condivide i comportamenti. 
Il declino della famiglia Palladini coincide con l'ascesa del personaggio di Roberto Ferri: un abile e scaltro uomo d'affari, di umili origini, figlio di genitori sordomuti, che sposa Sofia Corsani, figlia di un ricco capitano d'industria, Attilio Corsani. Sofia e Roberto divorziano e la donna si trasferisce in Francia, uscendo di scena. Ottenuto il controllo dei cantieri, dopo un'accesa lotta con i fratelli Palladini, il finanziere senza scrupoli inizia una storia d'amore tormentata con Eleonora Palladini. Quest'ultima, con l'aiuto e il sostegno finanziario di Roberto, realizza il suo progetto di costituire la casa discografica "Starbox" di cui diventa amministratrice. In un momento di attrito nel loro rapporto Roberto abusa di Eleonora e così la coppia concepisce un figlio, Sandro Ferri. Ferita e traumatizzata dall'esperienza, Eleonora trova sostegno in Filippo Sartori, giovane manager della Starbox e figlio illegittimo di Roberto che ne ha riconosciuto la paternità. Filippo e Eleonora iniziano una breve relazione e Filippo si trova a contendere al padre la stessa donna. Accecato da gelosia e rabbia, Roberto spinge sull'orlo della follia Eleonora e tenta d'internarla con la collaborazione di Marina Addezio Giordano, molto attratta dal carisma e dalla ricchezza di Roberto; alla fine Eleonora riesce a sottrarsi al loro piano. In seguito il malavitoso Tony Santoro rapisce Sandro a seguito di una macchinazione dello stesso Ferri. Durante le concitate fasi della liberazione del bambino il fratello-complice di Santoro muore e un proiettile colpisce Roberto, che entra in coma. A seguito di questa esperienza, Roberto e Eleonora si ritrovano e ricostruiscono la loro storia d'amore ma la vendetta di Santoro si abbatte su loro: il malvivente li bracca, uccidendo Eleonora che muore fra le braccia di Roberto. L'uomo impazzisce dal dolore ma Marina, da sempre innamorata di lui, lo salva. Roberto inizia con Marina una relazione d'amore e odio costellata da distruttivi colpi bassi reciproci e grandi ritorni di fiamma. Si sposano più volte ma la loro unione naufraga. In seguito Roberto convola a nozze con Greta Fournier, con cui ha una figlia, Cristina Ferri, ma il matrimonio finisce e Greta va a vivere con la figlia e il nuovo compagno, Eduardo Nappi. In seguito Roberto scopre di avere un altro figlio, Tommaso, frutto di una relazione con la moglie di Giorgio Sartori, proprietario dei cantieri Flegrei e zio di Filippo: Giorgio lo cresce come figlio ma scontrandosi spesso con lui che, innamorato di Serena, la stupra, per poi lasciare Napoli; in seguito, si scopre che Tommaso è morto per mano dei narcotrafficanti in Messico.
Filippo sposa Carmen Catalano, ragazza del popolo verace e sanguigna che, dapprima è cameriera al Caffè Vulcano e, in seguito, cantante promessa della StarBox. Il loro matrimonio si conclude tragicamente a seguito della morte del loro figlioletto Valerio Sartori; a quel punto Carmen si trasferisce a Bologna per non apparire più. Filippo ritrova l'amore e sposa Serena Cirillo, da cui ha due figlie: Irene e Elisabetta. Serena ha cresciuto le sorelle gemelle, Micaela e Manuela, sopperendo alla mancanza dei genitori, artisti inaffidabili; conosce il padre, l'attore Gigi Del Colle, che muore lasciandole l'eredità che le permette di aprire un B&B. Dopo la morte della madre Eleonora, Sandro è allevato dal padre Roberto che gestisce le quote dei cantieri ereditate dalla madre per suo conto. Ormai maggiorenne si avvicina al teatro, scopre la sua omosessualità e si trasferisce a Roma con il compagno, l'attore Claudio Parenti, cedendo le quote al padre e a Marina.
Marina si arricchisce sposando l'imprenditore Riccardo Ranieri: responsabile della morte del marito, ne diventa unica erede, impedendo che Paola Nuzzi sia riconosciuta legalmente quale figlia legittima dell'uomo. In seguito acquisisce la maggioranza dei cantieri. Sposa Giorgio Sartori, proprietario dei cantieri Flegrei che muore d'infarto. Si unisce in matrimonio all'imprenditore Fabrizio Rosato, dopo aver smascherato le sue responsabilità per la morte del padre; un omicidio che aveva costretto per anni alla latitanza Arturo Addezio, padre di Marina, accusato ingiustamente. Rosato è stato rinchiuso in un ospedale psichiatrico giudiziario dopo aver rapito e abusato di Marina, quando la donna lo aveva lasciato per tornare da Roberto. Marina ha due figli: Lorenzo Sabelli, sottratto alla nascita e ritrovato da adulto, e Elena Giordano, figlia del primo marito Rocco, cugino di Raffaele Giordano. Lorenzo è un avvocato di successo che vive a Londra, dove si stabilirà anche Elena, con la figlia, Alice Pergolesi, avuta col fotografo Andrea con cui è stata brevemente sposata. Anche Andrea ora vive a Londra con la moglie Arianna Landi, con la quale ha adottato un bambino.
Col passare degli anni, i ragazzi della Terrazza continuano ad abitare a Palazzo Palladini con le loro famiglie. Silvia scopre di essere stata adottata: i suoi genitori naturali sono un prete, Don Salvatore Fossatari, e una governante, Teresa Diacono. Teresa ricostruisce il rapporto con la figlia e sposa il vigile Otello Testa, col cui dopo molti anni si trasferisce nel paese nativo di Indica. Silvia è proprietaria di un bar a Posillipo, Caffè Vulcano (acquistato da Alberto Palladini), divenuto poi anche tavola calda. Il locale è il luogo preferenziale di ritrovo di tutti i personaggi. Silvia ha varie relazioni amorose, molte delle quali traumatiche, ma fin da subito s'innamora di Michele Saviani; i due si sposano e vanno avanti per anni fra separazioni e ritorni: Michele cresce come sua figlia Rossella, concepita da un rapporto con l'amico omosessuale Luciano Simioli. Silvia accoltella Michele dopo aver scoperto del tradimento di lui con Elena, allora babysitter. Diventata adulta, Rossella si specializza in medicina interna. Il cugino di Silvia, Guido sposa Assunta Salvetti, da cui ha un figlio Vittorio, ma viene tradito dalla moglie; subentra a Otello come capo del comando dei vigili urbani e, dopo una storia con Cinzia Maiori, sposa la vigilessa Mariella Altieri, da cui ha un figlio, Lorenzo. Vittorio, videomaker con lo pseudonimo "Vicky Beef", lavora a radio Golfo 99, per poi partire per un lungo viaggio di lavoro in Europa.
Altri abitanti del Palazzo sono i Giordano. Raffaele, portiere del palazzo, è inizialmente sposato con Rita Cozzolino, con cui ha un figlio, Diego, e scopre di avere un'altra figlia, Elisa, avuta da Manuela Secoli, che vive a Sperlonga. Rita assiste ad un omicidio e denuncia l'assassino Ciro Gambardella, che si vendica uccidendola. Raffaele supera con difficoltà il lutto con l'aiuto di Diego, che poi si trasferisce negli Stati Uniti. Raffaele sposa Ornella Prati, medico trasferitasi da Milano col marito Giorgio Bruni e la figlia Viola, dopo la partenza di Luca De Santis; dopo aver scoperto che il marito ha una doppia vita con Paula Ferreira, da cui ha una figlia, Sarah, Ornella lo lascia e anni dopo Giorgio si suicida per un tracollo finanziario. Viola, dopo un travagliato amore con Andrea, sposa frettolosamente suo fratello Marcello ma l'unione dura pochi giorni; in seguito s'innamora e sposa il magistrato anticamorra Eugenio Nicotera, con cui ha un figlio, Antonio. Lavora come insegnante di lettere, guida turistica e speaker radiofonica a Radio Golfo99. Raffaele e Ornella hanno un figlio, Patrizio, chef responsabile della cucina del Vulcano, in seguito trasferitosi a Barcellona. Patrizio è amico di Vittorio e Rossella, con la quale ha avuto una relazione. Diego, tornato a più riprese a Napoli, si trasferisce definitivamente e diventa socio del Vulcano insieme a Silvia e Nunzio. 
Imparentati con i Giordano sono i Poggi. Giulia è la sorella di Rita ed è coniugata con Renato Poggi, figlio del colonnello Costantino, con cui ha due figli: Angela e Niko, adottato. Dopo vari tradimenti, i Poggi si separano. Renato lavora per anni ai cantieri come contabile e amministratore, braccio destro della famiglia Palladini e in seguito a favore di Roberto Ferri. Giulia è un'assistente sociale e lavora con la figlia Angela presso la Fondazione Zannetti e il Centro d'Accoglienza, poi divenuto Centro d'Ascolto, finanziato dalla stessa fondazione. Angela s'innamora di Franco Boschi, fratello di Anna, cresciuto con un padre violento che uccide per legittima difesa; dedito al crimine, Franco conosce le patrie galere, ma col passare degli anni, diventa un onesto meccanico, poi gestore di un'autorimessa per conto di Don Peppino Canfora. Un incontro fortuito con lo scugnizzo Nunzio Cammarota, figlio di Katia e nipote del boss della camorra Nunzio Vintariello, cambia la vita di Franco, che cresce il ragazzo come un figlio. Angela e Franco si sposano ed hanno una figlia, Bianca, ma sono spesso coinvolti in eventi tragici. Crescendo, Nunzio frequenta l'istituto alberghiero, si trasferisce in Sicilia con la madre per poi tornare a Napoli, sostituendo Patrizio come Chef del Vulcano e iniziando una storia con l'ereditiera Chiara Petrone. Niko, di origini albanese, è attualmente un avvocato, ragazzo padre di Jimmy, avuto da Micaela con l'inganno mentre aveva una relazione con la sua gemella Manuela. Niko è vedovo del magistrato Susanna Picardi, uccisa dalla camorra in un agguato destinato ad Eugenio e Viola.
Fra i vari personaggi che sono passati per Palazzo Palladini, hanno avuto un ruolo principale anche la cantante Sara De Vito, la meccanica Giò Palumbo, il commissario Giovanna Landolfi, la giornalista Emma Contini e il comandante di nave Alfredo Benvenuto.


== Puntate ==
Un posto al sole è uno dei programmi più importanti del palinsesto di Rai 3 fin dal 21 ottobre 1996, giorno in cui venne trasmessa la prima puntata. Generalmente una stagione di Un posto al sole inizia a fine agosto/inizi settembre e termina a metà luglio/inizio agosto dell'anno successivo. Nelle estati 1997 e 1998 andò in onda anche la domenica, dalle ore 20:45, con un puntatone riassuntivo delle puntate trasmesse giornalmente nella settimana precedente. 
Ogni puntata è composta da quattro parti: riassunto iniziale, sigla con i volti dei personaggi principali, scene inedite e sigla finale. Fino alla puntata 1425 la sigla iniziale era collocata dopo la prima scena inedita mentre dalla puntata 1426 è collocata subito dopo il riassunto iniziale, andando così a dividerlo dalla prima scena.
Il 3 aprile 2020 (puntata 5475) le puntate vennero sospese per via dell'emergenza di COVID-19 che provocò uno stop delle riprese. Il 16 giugno 2020 ripresero le registrazioni e la messa in onda ricominciò il 13 luglio 2020 con la puntata 5476.

La soap è stata girata e trasmessa in 4:3 dalla prima alla tredicesima stagione. A partire dalla quattordicesima stagione, in vista del progressivo switch-off, viene girata in 16:9; è stata trasmessa in 4:3 letterbox nell'autunno 2009, e poi in 16:9 anamorfico a partire dall'inverno 2009-2010.
Nel 2011 la visione della soap è stata consigliata per la prima volta con la presenza di un adulto, ponendo una linea gialla sotto il logo di Rai 3, visti gli argomenti trattati sulla camorra.
Il 6 e il 7 agosto 2019, nelle puntate 5312 e 5313, per la seconda volta la visione della soap viene consigliata con la presenza di un adulto, usando lo stesso metodo usato sul logo di Rai 3 nel 2011, visti gli argomenti trattati sulla sessualità del padre di Alessandra "Alex" e Mia Parisi.


== Personaggi e interpreti ==

I personaggi principali sono menzionati nella sigla d'apertura con volto, nome del personaggio e con nome e cognome dell'attore che lo interpreta. Accanto ad essi, vi sono gli attori del cast secondario, che sono così suddivisi:

super guest star sono inserite in sigla al termine dei personaggi principali, solo nelle puntate in cui compaiono e non è prevista la presenza dell'immagine, ma solo della dicitura testuale "e con... nel ruolo di...";
guest star sono citate nella sigla finale con la dicitura "con la partecipazione di... nel ruolo di...", prima delle guest, e si tratta di attori che hanno un contratto di rilievo nella soap (in certi casi, prima erano guest), pur non facendo parte del cast fisso, o di personaggi di particolare notorietà, non sempre attori, la cui partecipazione alla soap è speciale, amichevole o straordinaria;
guest sono gli attori menzionati nella sigla finale dopo le guest star; in taluni casi, i personaggi principali, prima di essere tali, sono stati guest.


=== Personaggi principali attuali ===
In ordine di sigla:

Silvia Graziani (1996-in corso), interpretata da Luisa Amatucci.
Michele Saviani (1996-in corso), interpretato da Alberto Rossi.
Rossella Graziani (2001-in corso), interpretata da Giorgia Gianetiempo (in precedenza da Marina Giulia Burattini).
Guido Del Bue (1996-in corso), interpretato da Germano Bellavia.
Mariella Altieri (2013-in corso), interpretata da Antonella Prisco.
Diego Giordano (1996-2002, 2006-2009, 2012, 2017-in corso), interpretato da Francesco Vitiello.
Viola Bruni (2001-2020, 2021, 2022-in corso), interpretata da Ilenia Lazzarin.
Ornella Prati (2001-in corso), interpretata da Marina Giulia Cavalli.
Raffaele Giordano (1996-in corso), interpretato da Patrizio Rispo.
Renato Poggi (1996-in corso), interpretato da Marzio Honorato.
Giulia Cozzolino (1996-2008, 2011-in corso), interpretata da Marina Tagliaferri.
Angela Poggi (1996-2007, 2010-in corso), interpretata da Claudia Ruffo.
Franco Boschi (1997-in corso), interpretato da Peppe Zarbo (in precedenza da Leonardo Di Carmine).
Nunzio Cammarota Boschi (2007-2012, 2015-2017, 2021-in corso), interpretato da Vladimir Randazzo (in precedenza da Vincenzo Messina).
Nikolin Reka Poggi (1999-in corso), interpretato da Luca Turco.
Bianca Boschi, Irene Sartori e Jimmy Cirillo (2011-in corso; 2015-in corso; 2013-in corso), interpretati rispettivamente da Sofia Piccirillo (in precedenza da Sveva Anna Carleo), Greta Putaturo e Gennaro De Simone (in precedenza da Carlo Coppola).
Alberto Palladini (1996-2002, 2011, 2012, 2014, 2016-2017, 2018-in corso), interpretato da Maurizio Aiello.
Marina Addezio (2003-in corso), interpretata da Nina Soldano.
Serena Cirillo (2012-in corso), interpretata da Miriam Candurro.
Filippo Sartori (2002-2007, 2008-2009, 2010-in corso), interpretato da Michelangelo Tommaso.
Roberto Ferri (2001-in corso), interpretato da Riccardo Polizzy Carbonelli.


=== Guest star attuali ===
In ordine di entrata in scena:

Luca De Santis (1996-2000, 2001, 2023-in corso), interpretato da Luigi Di Fiore.
Otello Testa (2002-2020, 2021, 2022, 2023-in corso), interpretato da Lucio Allocca.
Katia Cammarota (2007-2011, 2012, 2016, 2017, 2022-in corso), interpretata da Stefania De Francesco.
Eugenio Nicotera (2011-in corso), interpretato da Paolo Romano.
Micaela e Manuela Cirillo (2012-2016, 2022-in corso), interpretate da Gina Amarante (in precedenza da Cristiana Dell'Anna).
Salvatore Cerruti (2015-in corso), interpretato da Cosimo Alberti.
Bice Cerruti (2017-in corso), interpretata da Lara Sansone.
Giancarlo Todisco (2021-in corso), interpretato da Alessandro D'Ambrosi.
Riccardo Crovi (2021-in corso), interpretato da Mauro Racanati.
Rosa Picariello (2022-in corso), interpretata da Daniela Ioia.
Carlo Scarpati (2022-in corso), interpretato da Gabriele Rossi.


=== Guest attuali ===
In ordine di entrata in scena:

Segretaria Luciana (2012-in corso), interpretata da Barbara Mercurio.
Cristina Ferri (2012-in corso), interpretata da Camilla Cossu (in precedenza da Fabia Cossu).
Cameriere Fausto (2014-in corso), interpretato da Fausto Acernese.
Tecnico Sergio (2016-2019, 2021-in corso), interpretato da Nelson.
Antonio Nicotera (2017-in corso), interpretato da Eduardo Scafora (in precedenza da Andrea Angelillo, Lino Polare e Manuel D'Angelo).
Clara Curcio (2018-in corso), interpretata da Imma Pirone.
Gerardo Massaro (2019-in corso), interpretato da Antonio Aversano.
Cameriera Silvana (2019-2022, 2023-in corso), interpretata da Anna D'Agostino.
Samuel Piccirillo (2019-in corso), interpretato da Samuele Cavallo.
Peppe Capasso (2019-2020, 2022), interpretato da Federico Torre.
Lorenzo Altieri (2019-in corso), interpretato da Vincenzo Lovriso, in precedenza da Lorenzo Schioppa Dumont.
Gabriella Sebillo (2020, 2023-in corso), interpretata da Teresa Del Vecchio.
Lara Martinelli (2020-in corso), interpretata da Chiara Conti.
Speranza Altieri (2021-in corso), interpretata da Mariasole Di Maio.
Elisabetta Sartori (2021-in corso), interpretata da Vittoria Costanzo.
Castrese Altieri (2022-in corso), interpretato da Peppe Romano.
Costabile Altieri	(2022-in corso), interpretato da Antonio Fiore.
Damiano Renda (2022-in corso), interpretato da Luigi Miele.
Manuel Renda (2022-in corso), interpretato da Manuel D'Angelo.
Lucia Cimmino (2023-in corso), interpretata da Francesca Colapietro.
Eduardo Sabbiese (2023-in corso), interpretato da Fiorenzo Madonna.
Tommaso Ferri (2023-in corso), interpretato da Luigi De Feo.
Diana Della Valle (2023-in corso), interpretata da Sara Zanier.
Ida Kovalenko (2023-in corso), interpretata da Marta Anna Borucinska.
Isabella Veneziani (2023-in corso), interpretata da Beatrice Fazi.


=== Personaggi principali usciti di scena ===
In ordine di uscita di scena:

Tiziana Torrisi (1996-1997), interpretata da Cristina Moglia.
Federica Casale Palladini (1996-1998, 2000), interpretata da Ida Di Benedetto.
Sara De Vito (1998-2000), interpretata da Serena Autieri.
Rita Cozzolino Giordano † (1996-2000, 2007, 2018), interpretata da Adele Pandolfi.
Sonia Campo (1996-2001), interpretata da Paola Rinaldi (in precedenza da Vanna Rei).
Costantino Poggi (2001-2002), interpretato da Ivo Garrani.
Claudia Costa (1996-1998, 1999, 2001-2002), interpretata da Giada Desideri.
Tancredi Palladini † (1996-1998, 1999, 2000, 2001, 2002, 2003), interpretato da Roberto Bisacco.
Anna Boschi (1996-1998, 2000, 2002-2003), interpretata da Samuela Sardo e per breve tempo da Carlotta Miti.
Giò Palumbo (2000-2005), interpretata da Gioia Spaziani.
Eleonora Palladini † (1997-1998, 2002-2005, 2018), interpretata prima da Giorgia Bongianni, poi da Helene Nardini e, in un flashback del 2018 in cui era dodicenne, da Sofia Rosochynska.
Alessandro Palladini (1996-2003, 2007-2008), interpretato da Gianguido Baldi.
Emma Contini (2005-2007, 2008), interpretata da Valeria Morosini.
Lorenzo Sabelli (2004-2005, 2008-2010), interpretato da Luca Ferrante (in precedenza da Alessandro Adriano).
Alfredo Benvenuto (2008, 2009-2010), interpretato da Mario Porfito.
Carmen Catalano (2003-2008, 2009-2010), interpretata da Serena Rossi.
Maria Savona Boschi (1996-1998, 1999, 2002, 2003, 2013), interpretata da Maria Basile.
Greta Fournier (2009-2014), interpretata da Cristina D'Alberto.
Teresa Diacono † (1998-2018), interpretata da Carmen Scivittaro.
Giovanna Landolfi (2005-2009, 2014-2019), interpretata da Clotilde Sabatino.
Andrea Pergolesi (2003-2020), interpretato da Davide Devenuto.
Assunta Salvetti (1998-2003, 2008-2009, 2016, 2017, 2019, 2020), interpretata da Daria D'Antonio.
Arianna Landi (2009-2020), interpretata da Samanta Piccinetti.
Vittorio Del Bue (2002-2022), interpretato da Amato D'Auria.
Patrizio Giordano (2003-2022), interpretato da Lorenzo Sarcinelli (in precedenza da Stefano Marotta e Giordano Rispo).
Fabrizio Rosato (2019-2023), interpretato da Giorgio Borghetti.
Elena Giordano (2002-2004, 2005-2010, 2014-2015, 2016, 2017, 2018-2019, 2023), interpretata da Valentina Pace.


== Ambientazione ==


=== Palazzo Palladini ===
Il Palazzo Palladini, teatro di tutte le vicende, è uno splendido palazzo fondato dal conte Raimondo Palladini nel 1826; si affaccia sul mare di Posillipo e si compone di diverse unità abitative:

Maxi appartamento Palladini (primo piano). L'appartamento appartiene a Roberto Ferri; in precedenza la proprietà era della famiglia Palladini e, in seguito, delle imprese Palladini (e, quindi, di chiunque ne avesse il controllo). È l'abitazione più lussuosa e centrale del palazzo, dove ha sede anche il comando delle numerose attività economiche di Ferri, fra le quali: i cantieri Palladini-Flegrei e il chartering. Inizialmente, per anni, vi hanno abitato il conte Tancredi Palladini con la moglie Federica Casale e i figli: Alberto, Alessandro ed Eleonora Palladini. In seguito, con l'acquisizione delle imprese Palladini, diventa la residenza di Roberto Ferri che vi abita con la compagna Eleonora Palladini. Ristrutturato dopo la morte di Eleonora, Ferri vi ha vissuto, a fasi alterne, con il figlio Sandro Ferri e le compagne-mogli: Marina Giordano e, successivamente, Greta Fournier e la loro figlia, Cristina Ferri. Per qualche tempo vi ha vissuto anche Carmen Catalano, moglie di Filippo Sartori e lo stesso Filippo Sartori. Brevemente Alberto è riuscito ad impossessarsi del controllo dei cantieri e tornare a vivere nell'appartamento; perdendo il controllo dei cantieri a favore di Marina, quest'ultima ha concesso a Ferri di vivere nuovamente nell'appartamento. Nel 2017 la proprietà dell'abitazione è passata dai cantieri nelle mani di Roberto Ferri. Attualmente ci vivono Roberto e Marina.
Appartamento Graziani (primo piano). L'appartamento appartiene a Renato Poggi. In precedenza la proprietà era della famiglia Palladini; Alberto Palladini vi aveva il suo studio legale e la casa coniugale con Anna Boschi. Ci hanno vissuto in affitto anche Franco e Angela, e Cristina Morraca. Dal 2001 vi ha abitato in affitto Silvia Graziani con la figlia, Rossella Graziani e, a fasi alterne, con il marito, Michele Saviani. Per anni, prima di trasferirsi ad Indica, ci hanno vissuto anche Teresa Diacono, madre biologica di Silvia, e suo marito, Otello Testa. Per un brevissimo e drammatico periodo, Silvia e Rossella si sono trasferite a casa dell'allora compagno di lei, un violento cardiologo, Achille Napolitani. Attualmente ci risiede Silvia.
Maxi Appartamento "La Terrazza" (piano rialzato). L'appartamento appartiene ad Anna Boschi; la donna vi ha soggiornato per alcuni anni prima di partire per la Nuova Zelanda con il marito, Alessandro Palladini, affidando l'immobile alle cure del fratello Franco Boschi. È l'abitazione più grande del palazzo, dotato di una grande terrazza vista mare. Nel corso degli anni la "Terrazza" è stata abitata da tantissimi personaggi della soap in qualità di coinquilini o semplici ospiti, per brevi o lunghi periodi; degni di nota sono: Silvia Graziani, Claudia Costa, Michele Saviani, Guido Del Bue, Assunta Salvetti, Vittorio Del Bue, Giò Palumbo, Viola Bruni, Filippo Sartori, Andrea Pergolesi, Arianna Landi, Nunzio e Katia Cammarota, Niko e Jimmy Poggi, Susanna Picardi, Micaela e Manuela Cirillo, Clara Curcio e suo figlio Federico Palladini. La "Terrazza" è da sempre la casa coniugale di Franco che vi risiede con la moglie, Angela Poggi e la figlia, Bianca Poggi; al ritorno dall'Albania, finita la storia con Petrit Reka, si è trasferita anche Giulia Poggi. Attualmente vi risiedono Franco, Angela, Bianca e Giulia.
Appartamento Poggi (piano rialzato). L'appartamento appartiene a Renato Poggi. Prima vi ha abitato con la moglie Giulia Poggi e i figli, Angela Poggi e Niko Poggi. Dopo la separazione consensuale, Renato ha lasciato la casa alla ex moglie. In seguito Giulia ha avviato una relazione con il padre naturale di suo figlio adottivo Niko, trasferendosi con lui in Albania. Quindi Renato è ritornato a vivere nell'abitazione dove, per molti anni, ha convissuto con il figlio Niko, la sua nuova compagna, Adriana Trevi e il figlio di lei; in seguito con la successiva compagna, Nadia Makarenko. La relazione con Nadia si è dissolta; attualmente Renato abita nella casa da solo.
Mini appartamento Reka Poggi (piano rialzato). L'appartamento appartiene a Niko Poggi; nel 2019 è stato ricavato tagliando una parte dell'appartamento di suo padre Renato Poggi, dove il ragazzo ci va a vivere con il figlio Jimmy e la fidanzata Susanna Picardi, deceduta. Attualmente vi risiede Niko e Jimmy.
Appartamento Bruni, precedentemente De Santis (piano terra). L'appartamento appartiene ad Ornella Bruni. Prima era di proprietà dal dottor Luca De Santis che vi ha abitato fino al suo trasferimento a Siena con la moglie Sonia Campo e il figlio di lei, Gianluca Palladini. Nel 2001 è stato acquistato dalla famiglia Bruni, appena giunti a Napoli da Milano: vi abitavano Ornella con il marito Giorgio Bruni e la figlia Viola Bruni. In seguito dopo la separazione e la morte di Giorgio, Ornella e Viola vi hanno vissuto con il secondo marito della dottoressa, Raffaele Giordano, il figlio di lui, Diego Giordano e il figlio della coppia, Patrizio Giordano; per qualche tempo vi ha vissuto anche Sarah Ferreira, sorellastra di Viola per parte di padre. Per brevi periodi, dopo il matrimonio, vi hanno soggiornato Viola, il marito Eugenio Nicotera e il loro figlio Antonio Nicotera mentre risiedevano a Torino. Attualmente ci vivono Ornella, Raffaele e Diego. All'interno dell'appartamento si trova anche lo studio medico privato di Ornella.
Appartamento "Torre" (primo e secondo piano). L'appartamento appartiene a Filippo Sartori. Per lungo tempo ci ha abitato con la moglie Carmen Catalano e il loro figlio Valerio Sartori. A seguito del trasferimento dei Sartori in Spagna, ci ha vissuto Lorenzo Sabelli, figlio di Marina Giordano e la sua fidanzata Elisa Marotta. Attualmente ci vivono Filippo con la seconda moglie, Serena Cirillo e le loro figlie Irene ed Elisabetta Sartori.
Appartamento Del Bue, precedentemente Giordano (sotto piano terra). È l'abitazione destinata al portiere del palazzo, di proprietà condominiale. Per anni ci ha vissuto il portiere Raffaele Giordano con la prima moglie Rita Cozzolino, il figlio Diego Giordano e brevemente la figlia di lui, Elisa Secoli Giordano. Per qualche tempo ci ha abitato anche Rocco Giordano, cugino di Raffaele, padre di Elena Giordano e marito di Marina Giordano. Dopo il trasferimento a casa Bruni, Raffaele ha affittato l'abitazione a Emma Contini e Carmen Catalano. In seguito Diego vi ha convissuto con la sua ragazza Sabrina Guarini, prima di partire per gli Stati Uniti. Vi ha abitato anche Michele Saviani e, per un breve periodo, vi è ritornato Raffaele (durante una temporanea separazione dalla moglie Ornella Bruni). Infine Raffaele ha affittato la casa a Guido del Bue che ci ha vissuto con la prima moglie Assunta Salvetti e il loro figlio Vittorio Del Bue e, dopo il divorzio della coppia, con la sua nuova compagna Cinzia Maiori. Attualmente Guido vi risiede con la seconda moglie Mariella Altieri e il loro figlio Lorenzo "Lollo" Del Bue. Per un breve periodo vi ha abitato il solo Vittorio, che, in quell'occasione, ha completamente riarredato l'appartamento.
Grande locale sotterraneo dei Palladini (cantina). Di proprietà della famiglia Palladini, per molto tempo ha ospitato il Centro d'Accoglienza di Giulia Poggi. Successivamente Niko Poggi lo ha utilizzato per studiare e per i suoi incontri con la ragazza dell'epoca e Angela Poggi vi ha ricoverato l'ex marito e collega nella missione in Africa, Stefano Naldi, bisognoso di cure in seguito ad una sparatoria. Dopo anni di abbandono, è diventato l'abitazione di Alberto Palladini che vi ha risieduto, a fasi alterne, con la compagna Clara Curcio e il loro figlio Federico Palladini. Per un periodo il locale è stato affittato a Samuel Piccirillo, mentre attualmente ci vivono Manuala e Micaela Cirillo.
Locale sotterraneo Giordano-Del Bue (nato dall'unione delle cantine Giordano-Del Bue. Ristrutturato e arredato con stile giovanile e alla moda, serve da abitazione di Vittorio Del Bue e Patrizio Giordano; in loro assenza, è attualmente occupato da Nunzio Cammarota e Samuel Piccirillo.
Cantina Poggi. Mai vista in video, è stata solo citata quando Guido e Renato si sono scambiati le cantine.
Rimessa barche. Usata nei primi anni dai Palladini per custodire la loro barca.Al piano terra vi è l'atrio condominiale.
Il Palazzo ha anche un grande giardino, un belvedere e una spiaggia privata.


=== Altre ambientazioni ===
Ambientazioni fisse e ricorrenti collocate al di fuori di Palazzo Palladini:

Caffè Vulcano. Bar inizialmente di proprietà di Alberto Palladini; dopo pochi anni è stato rilevato dalle attuali proprietarie Silvia Graziani e sua madre Teresa Diacono con i soldi di una vincita di quest'ultima in un quiz televisivo. Silvia ha sempre gestito il locale perlopiù in prima persona ma molti altri personaggi della fiction vi lavorano e hanno lavorato nel corso degli anni. Per un certo periodo Silvia ha affidato la gestione dell'attività ai coniugi Arianna Landi e Andrea Pergolesi, che, con il suo benestare, lo hanno trasformato in un ristobar alla moda e di successo. Nunzio Cammarota è lo chef responsabile della cucina e Samuel Piccirillo è il suo aiuto cuoco. Diego Giordano aiuta Silvia nella gestione del locale e al bancone; prima ancora, per qualche tempo, ha svolto la mansione di fattorino, quando Silvia ha introdotto il servizio di consegne a domicilio. Altri personaggi degni di nota che hanno lavorato in passato nel locale come camerieri in momenti particolari della loro vita sono: Assunta Salvetti, Marina Giordano, Carmen Catalano, Niko Poggi, Greta Fournier e Alice Pergolesi; Patrizio Giordano è stato chef del Vulcano per svariati anni prima di lasciare Napoli ed essere sostituito da Nunzio. Questa ambientazione, piuttosto centrale nella narrazione, rappresenta il luogo di ritrovo privilegiato di tutti i personaggi della fiction; in esso si svolgono molte vicende e dinamiche importanti per il racconto.
Cantieri Palladini-Flegrei. Cantieri navali nati dalla fusione degli storici e blasonati cantieri Palladini, fondati dalla nobile famiglia dei conti Palladini (in principio fusi con i cantieri Masullo) e i cantieri Flegrei, fondati da Giorgio Sartori (uno dei mariti di Marina Giordano). Negli anni le imprese hanno subito numerosi processi di riorganizzazione aziendale e cambiamenti nella compagine societaria e nell'assetto amministrativo. Attualmente i soci principali sono Roberto Ferri e Marina Giordano, che detiene il pacchetto di maggioranza. Roberto è anche l'amministratore delegato unico mentre Marina, amministratrice per molti anni, mantiene un ruolo di primo piano nella gestione degli stessi. In precedenza sono stati soci e hanno amministrato i cantieri anche: Alberto Palladini, erede della famiglia Palladini; Filippo Sartori, figlio di Roberto Ferri; Fabrizio Rosato, compagno di Marina Giordano. L'ambientazione compare nelle linee narrative riguardanti intrighi finanziari e giochi di potere fra capitani d'industria, spregiudicati investitori e nemici assettati di vendetta oltre ad essere testimone dell'eterna lotta, in bilico fra amore e odio, di Roberto Ferri e Marina Giordano
Ospedale "San Filippo". L'ospedale in cui lavorano la dottoressa Ornella Bruni, primario pro tempore del reparto di medicina interna, e la dottoressa Rossella Graziani, specializzanda in medicina interna. Principalmente questa ambientazione fa da sfondo alla maggior parte delle emergenze sanitarie e problematiche mediche che coinvolgono i personaggi della fiction; è utilizzata anche per trattare tematiche relative alla salute.
Villa di Marina Giordano. Residenza di Marina Giordano che vi abita insieme ai suoi tanti compagni e mariti (quando sposata o accompagnata). Marina ospita spesso anche: la figlia Elena Giordano e la nipote Alice Pergolesi. Per un periodo la villa ha accolto anche Sandro Ferri, figlio di Roberto Ferri.
Studio Navarra. Studio legale ereditato dall'avvocato Ugo De Carolis, amico e collega di università di Niko Poggi. Dopo il praticantato Ugo ha coinvolto nell'attività anche Niko e la sua ragazza, l'avvocato Susanna Picardi; per alcuni anni i tre hanno lavorato e gestito lo studio insieme. La collaborazione si è dissolta quando Ugo si è trasferito a Milano in un prestigioso studio legale e Susanna ha lasciato lo studio a seguito della rottura del legame sentimentale con Niko e per perseguire la carriera in magistratura. Niko ha rilevato lo studio da Ugo e lo gestisce da solo. Oberato di lavoro, ha assunto come collaboratore Alberto Palladini, ritornato ad esercitare la professione dopo la fine della lunga sospensione da parte dell'Ordine degli Avvocati per i numerosi processi penali in cui è stato coinvolto, che poi si è trasformato in socio.
Comando dei Vigili Urbani. Ci lavorano Guido Del Bue, che ne è comandante e sua moglie Mariella Altieri, nonché Salvatore Cerruti e Luigi Cotugno. Dopo molti anni Guido ha sostituito l'amico e collega Otello Testa, che lavorava nel comando in qualità di comandante prima del pensionamento. Questa ambientazione è teatro delle divertenti schermaglie dei vigili urbani e dei tanti altri personaggi che interagiscono con loro; prevalentemente ad essi è affidata la linea comica della fiction.
Stazione "Radio Golfo 99". Luogo di lavoro del DJ Vittorio Del Bue e, precedentemente, del giornalista Michele Saviani, che ne è stato direttore a più riprese. Per alcuni anni vi ha lavorato anche Viola Bruni che conduceva una trasmissione culturale. Attualmente il direttore è Chiara Petrone, figlia del proprietario della radio Giancarlo Petrone. Questa ambientazione è utilizzata soprattutto: per veicolare informazioni funzionali alla narrazione e trattare tematiche importanti in forma di notiziario, inchiesta giornalistica o intervista radiofonica; per approfondire temi legate al mondo dei mass media.
Bed and Breakfast "Blue". Piccolo B&B con 10 camere di proprietà di Serena Cirillo che lo gestisce direttamente. Serena ha avviato l'attività con il denaro ereditato dal padre attore. Questa ambientazione ospita spesso altri personaggi della fiction, specie quelli di passaggio
Commissariato di Polizia e Palazzo di Giustizia: La prima ambientazione è il luogo di lavoro di numerosi commissari e ispettori succedutisi negli anni nella fiction fra cui, la più importante, è stata il commissario Giovanna Landolfi. La seconda ambientazione è il luogo dove opera il pubblico ministero Eugenio Nicotera. Entrambe le ambientazioni compaiono prevalentemente nelle linee narrative che riguardano inchieste legate alla camorra o a reati comuni e quando i personaggi della fiction hanno problemi con la giustizia o sono vittime di un crimine
Centro d'Ascolto "Rita Giordano". Fondato da Giulia Poggi per celebrare la memoria della sorella Rita Cozzolino in Giordano, trucidata dalla camorra per vendetta; è il luogo di lavoro delle assistenti sociali Giulia Poggi e sua figlia Angela Poggi, che ne gestiscono interamente le attività. Il centro fa parte ed è finanziato dalla Fondazione Zannetti, realtà creata da Giulia, dopo la chiusura del Centro d'Accoglienza.Nel corso degli anni si sono avvicendate nella fiction altre e numerose ambientazioni, oggi dismesse perché superate dalla narrazione o non più mostrate in video anche se citate. La maggior parte sono servite solo per una linea narrativa; alcune, invece, per un arco temporale più ampio comprendente diverse stagioni passate. Fra queste ultime meritano menzione: gli uffici dell'etichetta discografica "StarBox" di proprietà di Eleonora Palladini, amministrati da Eleonora e Filippo Sartori, dove ha lavorato anche Carmen Catalano come cantante; l'officina di Franco Boschi, in cui hanno lavorato Franco Boschi e la meccanica Gioconda "Giò" Palumbo; la palestra no profit di box, creata e gestita da Franco Boschi e, per un periodo, dalla commissaria Giovanna Landolfi; l'agenzia investigativa aperta e gestita da Franco Boschi e Andrea Pergolesi, dove ha lavorato brevemente anche la moglie di quest'ultimo, Arianna Landi; l'abitazione a Napoli dei coniugi Eugenio Nicotera e Viola Bruni; la grande autorimessa/garage di proprietà dell'anziano Peppino Canfora, che è attualmente gestita da Franco Boschi in qualità di responsabile.


== Luoghi delle riprese ==
Le riprese di Un posto al sole avvengono nel Centro di produzione Rai di Napoli in via Guglielmo Marconi 9, dove sono ricostruiti gli interni degli appartamenti di Palazzo Palladini e delle altre ambientazioni: Caffè Vulcano, Comando dei Vigili Urbani, Cantieri Navali, Villa di Marina, ecc.
Per gli esterni di Palazzo Palladini, dalla puntata 1569 del 30 ottobre 2003 per le riprese viene usata Villa Volpicelli, mentre nelle prime stagioni era usata Villa Rocca Matilde (conosciuta anche come Villa Lauro o Villa Pierce). Mancando a Villa Volpicelli la spiaggia privata, dal 2004 quest'ultima è stata eliminata dalle ambientazioni della soap.
Diverse le scene girate nelle vie, piazze, palazzi e musei di Napoli.
L'ubicazione del paese nativo di Teresa Diacono è inesistente, essendo il paese stesso frutto dell'immaginazione degli autori. Inizialmente chiamato Vieri, viene successivamente mutato in Indica, attualmente collocato in Basilicata, al confine con la Campania. Le riprese vengono però svolte a Sant'Agata de' Goti, nel Sannio.


== Colonna sonora ==
Il brano della sigla, intitolato proprio Un posto al sole, è stato scritto da Antonio Annona e Bruno Lanza ed è interpretato da Monica Sarnelli e Carlo Famularo.


== Distribuzione ==
In Italia la soap va in onda su Rai 3 dal lunedì al venerdì, nella fascia di access prime time dalle 20:55 alle 21:25. Nei primissimi anni di programmazione invece andava in onda, sempre su Rai 3, alle 18.30. 
Negli Stati Uniti la soap è trasmessa sul canale Rai World Premium.


== Temi sociali trattati ==
Un posto al sole si occupava di temi sociali, a volte in maniera approfondita, altre più sporadica. Alcuni fra quelli trattati sono:

Abbandono di animali: nel marzo 2016 Roberto Ferri voleva abbandonare Pipita, il cane affidatogli da Lucio Pisapia.
Abbandono scolastico: il 20 maggio 2013 Adriana ricorda che «i dati sulla dispersione scolastica in Campania sono davvero drammatici, per non parlare di quelli sulla povertà dei bambini» e presenta così la campagna Allarme Infanzia dell'associazione Save the Children.
Interruzione di gravidanza e amniocentesi: Avendo contratto la toxoplasmosi nel primo mese di gravidanza, Viola rifiuta di effettuare l'amniocentesi per timore di perdere il bambino mentre Eugenio e Ornella premono per convincerla a sottoporsi all'esame. In caso di malformazioni Eugenio è a favore dell'interruzione di gravidanza mentre Viola è di parere opposto. Alla fine Viola accetta di sottoporsi all'amniocentesi che chiarisce il perfetto stato di salute del suo bambino (Antonio).
Adozione: Niko è stato adottato dalla famiglia Poggi. Silvia, figlia biologica di Teresa, era stata adottata dalla famiglia Graziani. Michele ha adottato Rossella, figlia di Silvia. Anche Adriana Trevi ha adottato un bambino, Gabriele. Arianna ed Andrea vanno in Madagascar per adottare un bambino.
Affido: storia avvenuta tra Franco, Nunzio e Katia.
Alcolismo: è uno dei temi maggiormente trattati, prima con Luca, poi con Silvia e successivamente con Matteo Serra. Anche Roberto e Marina ne hanno avuto dei brevi trascorsi.
Antiziganismo: ne sono vittima Thea e i suoi familiari.
Attacchi di panico: Filippo ha vissuto questo terribile disturbo e si è in seguito recato da una psicoterapeuta. Anche Angela dopo aver subito uno stupro ha avuto episodi di crisi di panico.
Bocciatura: Vittorio Del Bue nel 2016 è stato bocciato all'esame di maturità.
Bullismo e cyberbullismo: Rossella è vittima di bullismo nel luglio 2015, Jimmy nell'ottobre 2020 e nel luglio 2021; Alice lo è di cyberbullismo nel febbraio 2017.
Camorra: per vari mesi nel 1998 le vicende del Clan Morraca hanno tenuto col fiato sospeso i telespettatori. La camorra tenta di impadronirsi dei cantieri Palladini. Il tema del crimine organizzato e la collusione con imprenditoria, politica, media e forze dell'ordine sarà ripreso varie volte negli anni in modi diversi introducendo molti clan camorristici e boss di riferimento. Fra i più significativi ci sono: Nunzio Vintariello, il nonno di Nunzio Cammarota a partire dal 2011; il clan Sannitaro, responsabile del traffico di rifiuti tossici in cui furono coinvolti Filippo e Alberto nel 2011; il clan dei Palatrano colluso con l'imprenditore De Carolis, padre di Ugo e finanziatore del centro d'ascolto di Giulia e Angela Poggi nel 2014; il clan di Mariano Tregara, padre di Clara Curcio, madre di Federico, figlio di Alberto nel 2019. Alla camorra si contrappongono il magistrato anticamorra Eugenio Nicotera, marito di Viola, che si occupa di indagare e perseguire i crimini di camorra; Franco Boschi che da privato cittadino si è opposto spesso alla camorra non senza conseguenze per sé e la sua famiglia; Michele, attraverso le sue scomode inchieste giornalistiche. In questo ambito viene anche supportata l'attività di: Libera. Associazioni, nomi e numeri contro le mafie.
Contraffazione: nel dicembre 2022 Federico rischia di soffocare a causa di un giocattolo contraffatto.
Criminalità: il 9, il 10 e l'11 ottobre 2012 Giulia e Angela presentano la Fondazione Pol.i.s. - Politiche integrate di sicurezza per le vittime innocenti di criminalità e i beni confiscati.
Crisi economica e nuovi poveri: Guarini, imprenditore, fallisce dopo svariati imbrogli. Teresa, imbrogliata, perde i suoi risparmi. Guido, tra un inconveniente e l'altro, non riesce a pagare le spese e cerca un modo per fare soldi oltre al suo stipendio.
Delinquenza giovanile: ne sono stati protagonisti Rosario e Nunzio, tra i tanti. Nel 2019 gli studenti Domenico ("Mimmo") e Maurizio compiono tre rapine al Caffè Vulcano. Maurizio viene ucciso durante la terza rapina dall'avvocato Aldo Leone.
Depressione post-partum: ne soffre Viola nel 2018 a pochi mesi dalla nascita del figlio Antonio.
Disabilità: Vanni Caruso rimane tetraplegico a seguito di un incidente sul ring. Greta Fournier è rimasta cieca dopo che Marina le ha sparato.
Disfasia: Ornella ha dei problemi dopo aver subito un trauma cranico.
Disturbi della nutrizione e dell'alimentazione: Gerardo sfoga il proprio malessere sul cibo.
Divorzio/separazione: molte coppie hanno interrotto il loro matrimonio fra cui Federica e Tancredi, Anna e Alberto, Giulia e Renato, Franco e Angela (risposatisi), Silvia e Michele (risposatisi), Roberto e Greta, Filippo e Serena (che poi non hanno portato a termine la separazione con il divorzio poiché si sono riappacificati).
Donazione del sangue: Ornella ne ricorda l'importanza nel giugno 2023.
Doping: Ugo inizia ad assumere anabolizzanti per migliorare le sue prestazioni sportive.
Ecomafie: Alberto e Filippo sono indagati per sversamento illegale di rifiuti tossici e Eugenio era il PM nell'inchiesta e successivo processo. Michele prepara alcuni speciali radiofonici sulla Terra dei fuochi.
Gioco d'azzardo: Simone Torino ha problemi con il gioco d'azzardo e non riesce ad uscirne. Otello ne è vittima nel 2018 e Nunzio nel 2021.
Guida senza patente e omissione di soccorso: Patrizio, nel tentativo di riconquistare Asia, pur non avendo ancora conseguito la patente, inizia a guidare l'automobile del padre. Di ritorno dalla casa di Asia investe un giovane cingalese senza poi fermarsi a prestare soccorso.
HIV: sia Renato che Filippo hanno dovuto fare il test, inoltre in Un posto al sole d'estate le vicende della sieropositiva Ludovica hanno molta rilevanza nella terza stagione.
Immigrazione illegale: nel 1997 Noah è costretto a lasciare l'Italia per mancanza del visto di soggiorno.
Impotenza: da agosto 2011 Renato ha problemi di impotenza, che verranno curati con l'aiuto di un andrologo, e risolti definitivamente nella puntata del 16 settembre 2011.
Incel: Mattia, rider del vulcano, lamenta di non riuscire ad iniziare una relazione con l'altro sesso per la superficialità femminile. La sua frustrazione sfocia in aggressività e violenza contro il mondo che non lo comprende e in particolare con le donne. Mattia è responsabile dell'aggressione a Susanna, lasciata in fin di vita, che non gli aveva dato considerazione sufficiente.
Incesto: nel 1997 Diego e Elisa s'innamorano ignari di essere entrambi figli di Raffaele Giordano.
Incidenti stradali: numerosi sono stati gli incidenti stradali: da quello in moto di Alberto Palladini, nel 1997, a quello di Patrizio, nel 2014.
Malattie genetiche: ad Irene viene diagnostica una disfunzione metabolica congenita.
Malattie neurodegenerative: Luca e il cane Bricca soffrono del morbo di Alzheimer.
Molestie sessuali: Elena Giordano subisce le avances del suo capo, l'avvocato Massimo Enriquez, presso cui lavora come segretaria.
Obesità: da luglio 2011 Guido inizia ad avere problemi gravi col cibo, fino a quando Arianna non lo mette in contatto con un dietologo professionista nella puntata del 30 agosto 2011.
Omicidio: nel 2014 Roberto Ferri uccide Carlo, riuscendo a farla franca.
Omofobia: ne è vittima Luciano e poi nel 2015 ne sono vittima Sandro e Claudio.
Omosessualità: negli anni ci sono stati vari personaggi gay: la giornalista Francesca Rosi, interpretata da Paola Migneco, dal 1997 al 2002, collega di Michele che ha un breve storia con Claudia, prima di sposarsi nei Paesi Bassi con Ambra, la sua compagna, per poi venir uccisa dalla mafia; Cristiano Laino, amico di Angela; Luciano Simioli, padre di Rossella; Pompeo, fidanzato di Addolorata Salvetti, la lascia il giorno del matrimonio perché scopertosi omosessuale; Armando Fusco, interpretato da Giuseppe Zeno, innamorato di Franco; Caterina, interpretata da Thaililja Gagliardo, ebbe un flirt con Elena; Aurora Iodice, interpretata da Sara Bertelà, ebbe una breve relazione con Marina nel 2011; Sandro Ferri, interpretato da Alessio Chiodini, inizia una relazione stabile con Claudio Parenti, interpretato da Gabriele Anagni, nel 2015; il vigile Salvatore Cerruti, interpretato da Cosimo Alberti.
Precariato: Diego ha difficoltà a trovare lavoro e si adatta a fare il rider del Vulcano. In questa occasione si affronta il tema del precariato a tutte le età, dello sfruttamento del lavoro e dei nuovi lavori.
Prevenzione: nel 2023 Giulia ricorda ad Angela quanto importante sia il Pap test.
Prostituzione: nel 1998 Claudia entra in un giro di "squillo di lusso". Induzione alla prostituzione: nel 2019 Alberto spinge Clara, al tempo sua cameriera, a concedersi a un suo partner d'affari, Cipriani; la donna accetta e in seguito denuncia Alberto e Cipriani. In seguito, nel 2020, Alberto accetta di prostitursi a Barbara, imprenditrice immobiliare, in cambio di lavoro e favori economici.
Prostituzione minorile: Daniela, compagna di classe di Rossella, intrattiene rapporti sessuali con uomini adulti in cambio di regali costosi. Convinta da Viola, denuncia il suo principale cliente, collega di Ornella all'ospedale.
Problemi dei rifiuti: più volte, tra il 2009 e il 2011, si fa riferimento a questa piaga sociale che ha colpito la città di Napoli in quel periodo. Nel 2021 Bianca Boschi sensibilizza vicini, parenti e amici verso il riciclo dei rifiuti e l'ambiente, ricordando molto alla lontana le battaglie di Greta Thunberg.
Riabilitazione di ex detenuti (Katia Cammarota e da marzo 2011, Ciro Gambardella, l'assassino di Rita)
Rifugiati: ne parlano alla radio Michele e Vittorio nel giugno 2018.
Sessualità: tra il maggio e il giugno 2009 vengono affrontati i problemi della vita sessuale di Marcello e Viola.
Senzatetto: nel 2000 è stata inscenata la storia di Omero, un barbone poi ucciso.
Sostegno a distanza: alcuni condomini di palazzo Palladini vengono coinvolti da Franco ed Angela nel sostegno a distanza di bambini bisognosi.
Stalking: Viola ne è vittima dal luglio 2012. È un tema molto trattato da aprile 2019: infatti Rossella ne è vittima nell'aprile 2019 e Beatrice ne è vittima da giugno 2019 per colpa di Diego, ancora innamorato di lei dopo la fine della loro storia.
Stupro: sei sono le protagoniste della soap che hanno subito violenza sessuale: Giulia, Giò, Eleonora, Greta, Angela, Serena. Nessuna di loro reagisce alla stessa maniera, né le storie successive alla violenza subita si somigliano. Ci sono stati anche due casi di stupro maschile: Franco (non in video, ma raccontato a Sonia nel 1998) e Alberto (nella primavera del 2000, recluso in carcere per il reato di omicidio di Sonia Campo che si scoprirà invece in seguito viva e vegeta). Alice, figlia di Elena, accusa ingiustamente Nunzio e decide di querelarlo per violenza sessuale dopo essere stata rifiutata nella puntata del 16 gennaio 2023.
Tentato omicidio: fra i tanti episodi, Silvia accoltella Michele e Marina accoltella Greta.
Tentato suicidio: nel 2018 Vera Viscardi, dopo aver ucciso la zia Veronica, cade in depressione e tenta il suicidio.
Tossicodipendenza: ne sono stati vittima Zeus, il primo fidanzato di Angela; Eleonora, prima della sua partenza per Londra; Duccio, uno dei ragazzi a cui Teresa badava in gioventù; Diego, il figlio di Raffaele, il quale per un lungo periodo ha fatto uso di cocaina; Tommaso, che spacciava erba (persino al fratello Sandro) e si iniettava eroina; Elena, la figlia di Marina; Vittorio ed Anita; Patrizio, che abusava di anfetamine; Chiara.
Trading patologico online: Filippo ne è vittima nel 2018.
Transessualità: nel 1996 Guido inizia una relazione con Nicky, per poi scoprire che lei è una transessuale. Nel 2019 si scopre che il padre di Alessandra "Alex" e Mia Parisi ha cambiato sesso.
Transfobia: nel 1996 ne è vittima Nicky e nel 2019 ne è vittima Carla.
Truffa: Silvia viene truffata dal commercialista. Nello specifico sono state trattate anche le truffe sentimentali: ne è vittima Giulia.
Usura: nel 2017 Franco Boschi tenta di aiutare l'amico Peppino Canfora, finito nelle mani di un usuraio.
Violenza domestica: anche qui Silvia ne è stata la protagonista, con la sua storia con Achille. Giò e Greta ne erano state vittime in età giovanile. Greta da giovane era stata abusata dal fratello Flavio Durante interpretato dall'attore Vanni Bramati. Tra il 2018 e il 2019 Adele subisce violenze psicologiche e fisiche dal marito Manlio.
Web challenge: nel 2022 ne rimane coinvolta Bianca.


== Speciali e film TV ==
In occasione della puntata 1000 (in onda lunedì 19 marzo 2001) va in onda uno speciale di due ore condotto da Pippo Baudo e intitolato Ancora 1000 di questi giorni. Alla serata partecipano quasi tutti gli attori del cast (escluse Serena Autieri e Cristina Moglia), numerose guest star e ospiti musicali come Paola & Chiara, Gigi D'Alessio e Peppino di Capri. Lo speciale va in onda sempre su Rai 3 ma in prima serata.
Nella puntata 1500 tutti gli attori del cast cantano la versione integrale della sigla iniziale della soap, scritta da A. Annona e B. Lanza. All'inizio di questa puntata compare in sovrimpressione la scritta: «1500 serate con voi [...] 1500 volte grazie!».
Per la puntata 2000 (in onda venerdì 28 ottobre 2005) va in onda un altro speciale: qui il veterano Raffaele Giordano (interpretato da Patrizio Rispo) racconta in modo riassuntivo e con l'aiuto di immagini storiche le varie vicende dei protagonisti. Il programma va in onda di domenica pomeriggio.
Varie puntate danno modo agli attori di entrare in altre ere e interpretare altri personaggi. Questo accade, ad esempio nella puntata 2000 (in onda venerdì 28 ottobre 2005), in cui, durante un sogno, Raffaele entra nell'epoca degli dèi greci, tutti interpretati dagli attori della soap come Davide Devenuto, Alberto Rossi e Marina Giulia Cavalli.
Nella puntata 2261 tutti gli abitanti di palazzo Palladini si scambiano di ruolo: i poveri diventano ricchi e i ricchi diventano poveri.
Per la puntata 2500 (in onda venerdì 18 gennaio 2008) va in onda uno speciale con l'angelo custode di palazzo Palladini, interpretato da Dario Vergassola.
Per la puntata 3000 (in onda venerdì 9 aprile 2010) Filippo Sartori, dopo un tentativo di suicidio, entra in coma e, tra finzione e realtà, sogna un futuro ipotetico in cui il figlio Valerio (Nicolò Diana) è vivo e sta per partire per un viaggio studio.
Per la puntata 3500 (in onda venerdì 18 maggio 2012) Teresa Diacono e Serena Cirillo rimangono chiuse in ascensore e Teresa racconta a Serena, verso la quale precedentemente provava disprezzo, alcune vicende accadute in tutte le 3500 puntate della soap, riappacificandosi con lei e facendole avere il posto fisso come governante a casa Ferri.
Patrizio Rispo e Nina Soldano domenica 17 giugno 2012 sono ospiti della trasmissione Fiction Magazine, in onda ogni domenica su Rai Premium, e svelano retroscena dei sedici anni di Un posto al sole ripercorrendoli anche attraverso un filmato riassuntivo. La trasmissione di Rai Premium aveva già dedicato uno spazio alla soap durante la puntata del 22 gennaio 2012.
Sabato 21 dicembre 2013, alle 21:30 su Rai 3, va in onda il film tv Un posto al sole coi fiocchi (puntata 3896 secondo la numerazione della soap).
Per la puntata 4000 (in onda venerdì 16 maggio 2014) Guido compie una rocambolesca corsa contro il tempo per vedere la puntata numero 4000 della sua soap preferita: Saudade do sol (parodia mai realmente mostrata in cui le vicende e i personaggi seguono lo stesso identico corso di quelli della soap reale).
Durante la puntata 4605 (in onda venerdì 21 ottobre 2016) vengono ripercorsi alcuni fra i momenti più emozionanti della soap in occasione dei 20 anni esatti dalla prima puntata.
La puntata 4606 (in onda lunedì 24 ottobre 2016) è interamente dedicata alla morte del personaggio di Donna Lucia Caccia, madre di Guido Del Bue, interpretata da Regina Senatore, scomparsa realmente il 12 maggio 2016 a 76 anni.
Per la puntata 5000 (in onda venerdì 11 maggio 2018) Raffaele, cadendo in giardino da una scala posta su un albero, perde i sensi e vive un'esperienza onirica durante la quale rivede la prima moglie Rita e la madre Filomena (interpretata da Isa Danieli). Si tratta di una doppia puntata costituita dagli episodi numero 4999 e 5000 secondo la numerazione della soap.
Per la puntata 6000 (in onda venerdì 29 luglio 2022) la protagonista è Bricca, la cagnolina di Marina Tagliaferri; le dà la voce l'attrice Nunzia Schiano.


== Spin-off ==

Dal 2006 al 2009 fu sperimentata una soap parallela dal titolo Un posto al sole d'estate, la cui trama si ricollegava parzialmente all'opera originale.
Nell'agosto 2015 andò in onda per due settimane Un posto al sole Show, dove il personaggio di Raffaele Giordano faceva rivivere momenti della soap accompagnandoli con piccoli sketch comici. Con Patrizio Rispo e con la partecipazione di Marzio Honorato, Marina Giulia Cavalli, Francesco Paolantoni, Paola Casella, Alessandra Scognamillo e Lorenzo Sarcinelli.
Nell'ottobre 2016 andò in onda per quattro sabati Un posto al sole Memories, in cui gli attori ricordavano i momenti più significativi della soap, in occasione dei suoi 20 anni.
Tra maggio e giugno 2020, durante lo stop delle riprese delle nuove puntate a causa dell'emergenza sanitaria COVID-19, venne realizzato Un po' sto a casa, pillole giornaliere di 5 minuti circa in cui, attraverso le videochiamate, i personaggi della soap si raccontavano le loro vicende nel periodo delle misure di confinamento. Ogni giorno veniva pubblicata una puntata sul sito dell'applicazione RaiPlay.
Dal 14 al 25 agosto 2023 verrà trasmesso l'album dei ricordi dove si vedranno le scene che hanno fatto la storia della soap.


== Libri, CD e DVD, riviste ==
La ERI-Edizioni Rai ha pubblicato due romanzi contenenti le vicende della prima serie. Il primo volume del 1998, curato da Monica Mariani, s'intitola Un posto al sole - Libro primo: Il Palazzo Palladini. Il secondo volume del 1999 è stato invece curato da Stefano Masi e si intitola Un posto al sole - Libro secondo: Anatomia del tradimento.
Nel 2001 Adele Pandolfi, che nella fiction interpretava Rita Cozzolino, moglie del portiere Raffaele Giordano, ha pubblicato il libro Morta di soap, nel quale afferma di non aver mai condiviso la scelta degli autori di far uscire dii scena il suo personaggio in modo permanente, facendolo morire.
Nel 2002 Paola Rinaldi, che nella fiction interpretava Sonia Campo, compagna di Alberto Palladini, ha pubblicato il libro Memorie di una soap-operaia, in cui racconta la sua esperienza di attrice di Un posto al sole.
Per omaggiare la puntata 2000, TV Sorrisi e Canzoni, in accordo con Rai Trade e Rai Fiction, ha fatto uscire nel 2005 il DVD Un posto al sole Edizione straordinaria 2000, con contenuti extra.
Nel 2006 Patrizio Rispo, che nella fiction interpreta il portiere Raffaele Giordano fin dagli inizi, ha pubblicato unna raccolta di ricette culinarie con il titolo evocativo Un pasto al sole. Nello stesso anno anche Marina Tagliaferri ha pubblicato un libro dello stesso genere intitolato Un posto... a tavola - Non solo Giulia Poggi.
Sempre nel 2006 è uscito il primo album musicale della cantante e attrice Serena Rossi, dal titolo Amore che. Il CD contiene le 5 canzoni della soap cantate dal personaggio Carmen Catalano, da lei interpretato; il logo della soap è presente nella retro-copertina del disco. Durante la terza stagione di Un posto al sole d'estate alcune canzoni di questo album sono state interpretate da Silvia Giordano.
Nel 2010, in occasione della puntata 3000, è uscito nelle librerie Un posto al sole - Il libro, opera scritta dal giornalista Marco Mele con interviste al cast dell'epoca, ad alcuni attori storici, ad alcuni sceneggiatori, produttori, addetti al casting e fan. La prefazione è scritta da Pippo Baudo. Il libro contiene un DVD con il primo episodio della soap.
Il 30 novembre 2013 è uscito il libro Un posto al sole. Filosofia di una soap opera: analizza la popolare soap opera italiana Un posto al sole esplorando ed approfondendo i temi filosofici, sociali e psicologici presenti nella trama e nei personaggi della serie.
Il 10 settembre 2020 l'editrice Quadratum con Rai Fiction e FremantleMedia, su licenza esclusiva RaiCom, ha avviato la pubblicazione della prima rivista bimestrale dedicata alla soap opera italiana; tale iniziativa si è però interrotta dopo tre numeri. La rivista trattava esclusivamente di argomenti legati alla soap.
Dal 26 ottobre 2021 è disponibile in versione cartacea ed ebook il libro Un posto al sole. Il libro ufficiale. Le storie, i personaggi, i luoghi: tutti i segreti della serie più amata. Il libro, dedicato interamente alla soap, è aggiornato e attualizzato nei personaggi e nelle vicende; si compone di 208 pagine illustrate a colori, edite da Mondadori Electa, in collaborazione con RaiCom, Rai Fiction, Rai 3 e FremantleMedia.
Dal 14 giugno 2022 è disponibile in versione cartacea ed ebook il primo romanzo di Un posto al sole intitolato Portami con te, edito dalla stessa Rai. Racconta di una storia inedita, basata sulla soap originaria, di una storia tra Michele, Patrizio e Vittorio.
Il 29 marzo 2023 è uscito nelle librerie il libro Un posto al sole: la produzione di una longeva soap opera italiana, che racconta il dietro le quinte della soap.


== Accoglienza ==
Un posto al sole ha partecipato insieme ad altre soap italiane all'European Soap Fan Day del 24 novembre 2011.


== Auditel ==
Partita il 21 ottobre 1996 alle 18:30 con poco più di un milione di telespettatori, il successo è andato man mano crescendo, portando la soap, una volta spostata alle 20:30 (dal 31 maggio 1999), e successivamente alle 20:45, a toccare punte del 15% con più di tre milioni di telespettatori.


== Riconoscimenti ==
2017 - Premio Eccellenze dell'Associazione Napoli Cultural Classic

Vinto - Migliore opera televisiva.2017 - Premio Giornalistico OMaR per la Comunicazione sulle Malattie e i Tumori Rari

Vinto - Menzione della Giuria.2019 - Patrimonio Italiano Award - USA

Vinto - Riconoscimento speciale.2019 - Omovies - 12º Festival internazionale di Cinema omosessuale, trangender e questioning

Vinto - Premio speciale Omovies Unicorn Rainbow.2021 - Patrimonio Italiano Award

Vinto - Riconoscimento speciale.2022 - Patrimonio Italiano Award

Vinto - Riconoscimento speciale.2022 - Italian TV Awards 

Vinto - Premio Eccellenza Televisiva 2022.


=== Premi attori ===
2022 - X edizione Fashion Gold Party (3 giugno)

Vinto -  Miglior attrice emergente a Sofia Piccirillo.


== Note ==


== Collegamenti esterni ==

 Sito ufficiale, su unpostoalsole.rai.it. 
(EN) Un posto al sole, su IMDb, IMDb.com. 
 Sito ufficiale della soap, su unpostoalsole.rai.it.
(EN)  Scheda su Un posto al sole del sito di FremantleMedia
Sito per rivedere lo streaming delle puntate www.raiplay.it/programmi/unpostoalsole/