"ren (rangifer tarandus) \u00e4r ett arktiskt hjortdjur som f\u00f6rekommer p\u00e5 tundran och i det boreala skogsomr\u00e5det i norra eurasien, norra nordamerika, p\u00e5 gr\u00f6nland och p\u00e5 flera arktiska \u00f6ar. tidigare fanns arten \u00e4ven i den tempererade klimatzonen. renen utg\u00f6r den enda arten i sl\u00e4ktet rangifer och utm\u00e4rker sig genom att vara det enda hjortdjuret d\u00e4r b\u00e5da k\u00f6nen har horn.\nden nordamerikanska vildrenen, caribou, \u00e4r k\u00e4nd f\u00f6r att g\u00f6ra mycket l\u00e5nga s\u00e4songsvandringar i enorma hjordar. detta har inte iakttagits hos den fennoskandiska vildrenen, men inom rensk\u00f6tseln f\u00f6rekommer l\u00e5nga vandringar eller transporter mellan vinter- och sommarbeten.\nhanrenen kallas f\u00f6r tjur eller sarv och honan f\u00f6r ko, vaja eller simla, medan en kastrerad tjur kallas f\u00f6r h\u00e4rk. sarv, vaja och h\u00e4rk \u00e4r l\u00e5nord fr\u00e5n samiska, medan simla \u00e4r ett nordiskt ord.\nrenen har varit ett viktigt bytesdjur f\u00f6r m\u00e4nniskan sedan sten\u00e5ldern och h\u00e5lls \u00e4ven som tamdjur av en m\u00e4ngd eurasiatiska folkslag. arten \u00e4r det enda hjortdjur som i st\u00f6rre utstr\u00e4ckning har blivit domesticerat.\n\n\n== utseende ==\nrenen \u00e4r ett medelstort till stort hjortdjur. kroppsl\u00e4ngden \u00e4r mellan 120 och 230 centimeter och mankh\u00f6jden mellan 90 och 140 centimeter. vikten varierar beroende p\u00e5 k\u00f6n, \u00e5lder, \u00e5rstid och levnadsomr\u00e5de \u2013 vanligtvis mellan 60 och 170 kilogram och rentjuren \u00e4r oftast n\u00e5got st\u00f6rre \u00e4n renkon. p\u00e4lsen \u00e4r l\u00e5ng och t\u00e4t och har oftast en m\u00f6rk gr\u00e5brun f\u00e4rg. f\u00e4rgen varierar dock, s\u00e4rskilt hos domesticerade djur. underarten r. t. pearyi har under hela \u00e5ret en n\u00e4stan vit f\u00e4rg och  under vintern \u00e4r renen tydligt ljusare \u00e4n under sommaren, vilket ger den kamouflage som skydd mot predatorer.\np\u00e4lsen best\u00e5r av h\u00e5r som delvis \u00e4r uppbyggda av ih\u00e5liga, luftceller och som d\u00e4rf\u00f6r isolerar mycket v\u00e4l mot kyla. dessutom har den en t\u00e4t och ullig underp\u00e4ls.i motsats till andra hjortdjur har b\u00e4gge k\u00f6nen horn som best\u00e5r av f\u00f6rgrenade, asymmetriska st\u00e4nger. hos vissa individer f\u00f6rekommer en skovel l\u00e4ngst ut p\u00e5 hornen. tidigare antogs att dessa anv\u00e4ndes f\u00f6r att rensa marken fr\u00e5n sn\u00f6. hornen \u00e4r ofta uppdelade i tv\u00e5 mindre koncentrerade kronor (se bild). hannen har oftast den st\u00f6rsta kronan \u2013 som blir 50 till 130 centimeter och upp till 15 kilogram tung medan honans krona har en storlek av 20 till 50 centimeter. \nsarvarna f\u00e4ller sina horn efter brunsten p\u00e5 h\u00f6sten, \u00e4ldre djur i december och yngre i februari. vajorna beh\u00e5ller sina horn under hela vintern och f\u00e4ller dem f\u00f6rst efter kalvningen.renens kl\u00f6var \u00e4r tv\u00e5delade och h\u00e5rda och g\u00f6r det m\u00f6jligt f\u00f6r dem att r\u00f6ra sig \u00f6ver stenig och lerig mark. kl\u00f6varna anv\u00e4nds \u00e4ven f\u00f6r att gr\u00e4va fram f\u00f6da ur sn\u00f6n. dess luktsinne \u00e4r mycket v\u00e4lutvecklat och hj\u00e4lper renen att hitta f\u00f6da i form av lavar under det t\u00e4ta sn\u00f6t\u00e4cket.underarterna skiljs huvudsaklig p\u00e5 p\u00e4lsens f\u00e4rg och kroppsstorlek. r. t. caribou \u00e4r exempelvis m\u00f6rkare \u00e4n r. t. tarandus. de minsta renarna lever p\u00e5 \u00f6ar. exempelvis \u00e4r r. t. platyrhynchus i genomsnitt 15 procent mindre \u00e4n renar p\u00e5 europeiska fastlandet. skogsrenen fennicus har n\u00e5got l\u00e4ngre ben, st\u00f6rre kl\u00f6var och smalare hornkrona \u00e4n tamrenen. underarten p\u00e5 svalbard \u00e4r morfologiskt en mycket speciell underart med s\u00e4rskilda anpassningar, bland annat har den kortare ben.\n\n\n== utbredning och systematik ==\nrenen utvecklades i eurasien under  f\u00f6rsta delen av mellersta pleistocen och invandrade till nordamerika under yngre pleistocen.artens aktuella utbredningsomr\u00e5de \u00e4r huvudsakligen den arktiska tundran och i viss m\u00e5n taigan. den f\u00f6rekommer \u00e4ven p\u00e5 arktiska \u00f6grupper som svalbard och ellesmere\u00f6n. svalbardrenen tillh\u00f6r en egen underart som \u00f6verlevt den senaste istiden p\u00e5 \u00f6gruppen, skild fr\u00e5n \u00f6vriga renpopulationer och \u00e4r n\u00e4rmast besl\u00e4ktad med renarna p\u00e5 norra gr\u00f6nland.\ns\u00f6der om norra polcirkeln i europa f\u00f6rekommer n\u00e5gra isolerade populationer, till exempel p\u00e5 hardangervidda och i karelen, suomenselk\u00e4 och kajanaland, men i nordamerika str\u00e4cker sig utbredningsomr\u00e5det l\u00e4ngre s\u00f6derut. under senaste istiden fanns renar \u00e4ven i centraleuropa och i nordamerika s\u00f6derut till bland annat nevada och tennessee.\n\n\n=== underarter ===\narten rangifer tarandus delas upp i tio till tjugo underarter. f\u00f6ljande lista med 14 underarter f\u00f6ljer wilson & reeder (2005):\nr. t. tarandus (linn\u00e9, 1758) \u2013 kallad fj\u00e4llren eller fj\u00e4llvildren, f\u00f6rekommer i lappmarken och norra ryssland v\u00e4ster om uralbergen. majoriteten av djur i norge \u00e4r f\u00f6rvildade domesticerade djur, och bara best\u00e5nden i dovrefj\u00e4ll-rondane i norge \u00e4r genetiskt rena vildrenar av den ursprungliga underarten.\nr. t. buskensis (millais, 1915)\nr. t. caboti (g. m. allen, 1914)\nr. t. caribou (gmelin, 1788) \u2013 kallad kanadensisk tundraren, f\u00f6rekommer i kanada, fr\u00e5n british columbia till newfoundland och labrador, men \u00e4ven i northwest territories, nunavut och yukon. enstaka flockar n\u00e5r under vandringen \u00e4ven idaho och washington. underarten best\u00e5r av flera separata populationer.\nr. t. dawsoni (seton, 1900) \u2013 utrotad underart som f\u00f6rekom p\u00e5 queen charlotte islands vid kanadas v\u00e4stkust.\nr. t. fennicus (l\u00f6nnberg, 1909) \u2013 f\u00f6rekommer idag i vilt tillst\u00e5nd idag endast i karelen, i ryssland och finland och kajanaland, samt \u00e5terintroducerad i \u00f6sterbotten \u2013 fr\u00e4mst i suomenselk\u00e4.\nr. t. groenlandicus (linn\u00e9, 1767) \u2013 f\u00f6rekommer p\u00e5 gr\u00f6nland, i northwest territories och i nunavut i kanada.\nr. t. osborni (j. a. allen, 1902)\nr. t. pearsoni \u2013 f\u00f6rekommer p\u00e5 novaja zemlja.\nr. t. pearyi (j. a. allen, 1902) \u2013 f\u00f6rekommer p\u00e5 arktiska \u00f6ar i kanada.\nr. t. phylarchus - f\u00f6rekommer fr\u00e5n manchuriet \u00f6ver \u00f6stra sibirien till kamtjatka och sachalin.r. t. platyrhynchus (vrolik, 1829) \u2013 f\u00f6rekommer p\u00e5 svalbard.\nr. t. sibericus \u2013 f\u00f6rekommer i norra sibirien.\nr. t. terraenovae (bangs, 1896)bland ytterligare underarter som beskrivits kan n\u00e4mnas:\n\nr. t. valentinae - taxon beskrivet fr\u00e5n ryska skogsregioner, till exempel i altaj och i andra delar av sibirien.\nr. t. granti (j. a. allen, 1902) - taxon beskrivet fr\u00e5n alaska, men f\u00f6rs av wilson & reeder (2005) till groenlandicus.\nr. t. eogroenlandicus degerb\u00f8l, 1957 - taxon beskrivet fr\u00e5n \u00f6stra gr\u00f6nland. utd\u00f6d i b\u00f6rjan p\u00e5 1900-talet.\n\n\n=== f\u00f6rekomst i norden ===\n\n\n==== finland ====\ni finland dog fj\u00e4llrenen (tarandus) ut kring sekelskiftet 1900 och skogsrenen (fennicus) i b\u00f6rjan av 1900-talet. s\u00e5 sent som p\u00e5 1800-talet levde skogsvildren fortfarande i samma omr\u00e5den som tamren i finska skogslappland. utd\u00f6endet berodde fr\u00e4mst p\u00e5 ett oh\u00e5llbart jakttryck men p\u00e5 1890-talet h\u00e4rjade \u00e4ven en sv\u00e5r \u201drenpest\u201d i finland. det f\u00f6refaller ha varit bakterien clostridium septicum som orsakade sjukdomen. redan d\u00e5 skogsvildrenen beskrevs vetenskapligt f\u00f6r f\u00f6rsta g\u00e5ngen s\u00e5 var den i princip utrotad ur finlands fauna, och fridlystes f\u00f6rst 1913.under 1950- och 1960-talen invandrade skogsren (fennicus) igen till finland fr\u00e5n ryska karelen, varifr\u00e5n den under 1980-talet introducerades i \u00f6sterbotten.\ntamrensk\u00f6tsel ut\u00f6vas i finlands nordligaste tredjedel, det vill s\u00e4ga i lapplands l\u00e4n, med undantag av kommunerna kemi, torne\u00e5 och keminmaa, samt i delar av ule\u00e5borgs l\u00e4n.\n\n\n==== island ====\np\u00e5 \u00f6stra island finns en stam av f\u00f6rvildade renar som h\u00e4rstammar fr\u00e5n tamrenar vilka introducerades fr\u00e5n finnmark i norge p\u00e5 1700-talet. stammen uppg\u00e5r nu till 3 000\u20134 000 djur. antalet regleras genom jakt och \u00e5r 2002 sk\u00f6ts 800 djur.\n\n\n==== norge ====\ni sydligaste norge finns fj\u00e4llren (tarandus) inom 23 mer eller mindre avgr\u00e4nsade fj\u00e4llomr\u00e5den, och landet har cirka 90 % av den europeiska fj\u00e4llrensstammen.tamrensk\u00f6tsel ut\u00f6vas i norge fr\u00e5n finnmark i norr till engerdal i hedmark i s\u00f6der.\n\n\n==== sverige ====\ni sverige f\u00f6rekom b\u00e5de skogsren (fennicus) och fj\u00e4llren (tarandus) och b\u00e5da underarterna bed\u00f6ms fortfarande ha f\u00f6rekommit i landet i slutet av 1800-talet, uppskattningsvis fram till p\u00e5 1870-talet.i en studie fr\u00e5n 1953 h\u00e4vdas att det fanns vild skogsren i praktiskt taget alla skogsomr\u00e5den inom norrbottens l\u00e4n och att man sk\u00f6t dem \u00e4nda nere vid havet i d\u00e5varande lule\u00e5 socken. det ska \u00e4ven ha funnits vild skogren l\u00e4ngre s\u00f6derut, inom en smalare eller bredare skogsg\u00f6rdel nedanf\u00f6r hela det svenska fj\u00e4llomr\u00e5det. samma studie h\u00e4vdar att det fortfarande p\u00e5 1820\u20131830-talen f\u00f6rekom vild skogsren i stora hjordar i \u00e5ngermanland, h\u00e4lsingland, dalarna och h\u00e4rjedalen.\u00e5r 1879 vidtogs \u00e5tg\u00e4rder f\u00f6r att skydda de sista resterna av den svenska vildrenstammen genom att begr\u00e4nsa jakten till h\u00f6sten, men troligen var arten d\u00e5 redan s\u00e5 gott som utrotad. l\u00e4ngst levde den kvar i nordligaste norrbottens l\u00e4n samt i t\u00e4nn\u00e4s socken i h\u00e4rjedalen, d\u00e4r de sista djuren sk\u00f6ts f\u00f6r att de f\u00f6rsv\u00e5rade tamrensk\u00f6tseln.p\u00e5 1700-talet introducerades ren till gotland och gotska sand\u00f6n. om det r\u00f6rde sig om vilda eller domesticerade djur \u00e4r oklart. den sista individen fr\u00e5n detta experiment blev skjuten p\u00e5 gotska sand\u00f6n i b\u00f6rjan av 1800-talet.f\u00f6rst 1915 blev vildrenen totalfredad i sverige. numera kategoriseras den som nationellt utd\u00f6d (re) p\u00e5 den svenska r\u00f6dlistan. \u00e5terintroduktion av vildren till sverige har f\u00f6rts p\u00e5 tal vid flera tillf\u00e4llen, bland annat utifr\u00e5n argument om att det skulle gynna den biologiska m\u00e5ngfalden, men \u00e4ven att en vildrenstam skulle kunde gynna landsbygden genom att vara ett potentiellt jaktbyte i klass med \u00e4lgen samt genom att vara en generell turistattraktion. en \u00e5terintroducering skulle hypotetiskt kunna ske via \u00e5terinplantering, spontan invandring fr\u00e5n norge eller genom spontan etablering av stammar med f\u00f6rvildade tamrenar. se vidare \u00e5terintroduktion av vildren i sverige.\nde domesticerade, lite mindre, s\u00e5 kallade \"skogsrenar\" som rensk\u00f6tare p\u00e5 sina st\u00e4llen fortfarande hade i b\u00f6rjan p\u00e5 1900-talet kan ha varit korsningar mellan vilda skogsrenar (fennicus) och domesticerade fj\u00e4llrenar (tarandus).i sverige bedrivs rensk\u00f6tsel fr\u00e5n idre och norrut, och dessa renar best\u00e5r av tamrenar fr\u00e5n underarten fj\u00e4llren.\n\n\n=== f\u00f6rekomst utanf\u00f6r det naturliga utbredningsomr\u00e5det ===\nunder 1910-talet inf\u00f6rdes sammanlagt 22 individer till sydgeorgien i sydatlanten fr\u00e5n norge. renarna trivdes och f\u00f6r\u00f6kade sig s\u00e5 att de \u00e5r 2012 uppskattades till drygt 3 000 individer. de var s\u00e5 m\u00e5nga att deras p\u00e5verkan p\u00e5 vegetationen uppfattades som ett problem och 2011 b\u00f6rjade myndigheterna planera f\u00f6r att utrota populationen. den f\u00f6rsta etappen inleddes i januari 2013, d\u00e5 1 500 renar samlades ihop och slaktades under fem veckor med hj\u00e4lp av elva rensk\u00f6tare fr\u00e5n skandinavien.en mindre del av renstammen fr\u00e5n sydgeorgien har \u00f6verf\u00f6rts till falklands\u00f6arna . detta genomf\u00f6rdes f\u00f6rst 2001, d\u00e5 59 kalvar transporterades \u00f6ver. dessa fick sin f\u00f6rsta avkomma 2003. en renhjord finns idag p\u00e5 weddell island.\nomkring 1960 introducerades ren \u00e4ven p\u00e5 eldslandet och p\u00e5 \u00f6n kerguelen.\n\n\n== ekologi ==\n\n\n=== f\u00f6da ===\nrenen \u00e4r en idisslande v\u00e4xt\u00e4tare. p\u00e5 v\u00e5ren s\u00f6ker den sig till f\u00e4rsk v\u00e4xtlighet p\u00e5 barfl\u00e4ckar. i skandinavien utg\u00f6rs v\u00e5rbetet s\u00e4rskilt av olika gr\u00e4s och halvgr\u00e4s som tidigt skjuter gr\u00f6na skott, som krust\u00e5tel, tuvt\u00e5tel, tuvull och f\u00e5rsvingel. starrarter som norrlandsstarr, styvstarr och tr\u00e5dstarr har, liksom \u00e4ngsull, n\u00e4ringsrika rotstockar som renen g\u00e4rna gr\u00e4ver fram ur myrar s\u00e5 snart dessa b\u00f6rjat tina.p\u00e5 f\u00f6rsommaren \u00e4r vattenkl\u00f6verns och kr\u00e5kkl\u00f6verns saftiga rotstockar viktiga, liksom f\u00e4rska blad av olika ris, viden, bj\u00f6rk och andra l\u00f6vtr\u00e4d. efter hand blir inslaget av olika \u00f6rter st\u00f6rre, som fj\u00e4llkvanne, tolta, mj\u00f6lk\u00f6rt, skogsn\u00e4va, fj\u00e4llsyra och \u00e4ngskovall. renen betar ocks\u00e5 g\u00e4rna sj\u00f6fr\u00e4ken.proteinhalten i gr\u00f6na v\u00e4xter avtar under sommaren fr\u00e5n 20\u201325 % till 5\u20137 %. renen s\u00f6ker d\u00e4rf\u00f6r hela tiden efter den senast utvecklade gr\u00f6nskan, vilket i skandinavien f\u00e5r fj\u00e4llrenen att vandra allt h\u00f6gre upp p\u00e5 kalfj\u00e4llet. i skogslandet finns inte samma m\u00f6jlighet, men en del myrar \u00e4r viktiga genom att v\u00e4xtligheten d\u00e4r utvecklas sent.under sensommaren och h\u00f6sten \u00e4r svampar en eftertraktad f\u00f6da, s\u00e4rskilt soppar men \u00e4ven riskor och kremlor. rotstockar av vattenkl\u00f6ver \u00e4r viktiga \u00e4ven under denna period. n\u00e4r nattfrosten kommer blir \u00f6rter och gr\u00e4s allt s\u00e4mre som betesv\u00e4xter och renen \u00f6verg\u00e5r allt mer till ris, fr\u00e4mst ljung och bl\u00e5b\u00e4r, och olika marklavar.vintertid utg\u00f6r marklavar den dominerande f\u00f6dan, s\u00e4rskilt renlavar och p\u00e5skrislavar. de inneh\u00e5ller mycket l\u00e4ttsm\u00e4lta kolhydrater men \u00e4r fattiga p\u00e5 s\u00e5v\u00e4l protein som mineraler. renens proteinbalans \u00e4r i allm\u00e4nhet negativ under vintern, vilket inneb\u00e4r att den avger mer protein med avf\u00f6ringen och urinen \u00e4n vad den f\u00e5r i sig genom f\u00f6dan. om tillf\u00e4lle bjuds \u00e4ter renen g\u00e4rna gr\u00f6na delar och knoppar av ris, gr\u00e4s och \u00f6rter \u00e4ven p\u00e5 vintern. n\u00e4r markbetet blir o\u00e5tkomligt genom isbildning g\u00e5r renen \u00f6ver till att beta tr\u00e4dlavar, fr\u00e4mst tagellavar och sk\u00f6ldlavar. n\u00e4r sn\u00f6t\u00e4cket b\u00f6rjar tina bort fr\u00e5n stenar kan renen \u00e4ven \u00e4ta vissa skorplavar och andra arter som lever p\u00e5 sten.renen \u00e4r dock inte helt beroende av tillg\u00e5ngen p\u00e5 marklavar under vintern. p\u00e5 spetsbergen d\u00e4r tillg\u00e5ngen p\u00e5 renlav \u00e4r mycket begr\u00e4nsad klarar den sig utm\u00e4rkt och likas\u00e5 p\u00e5 sydgeorgien d\u00e4r marklavar i stort sett saknas. finns bara tillr\u00e4ckligt med vintergr\u00f6na gr\u00e4s och \u00f6rter samt ris, exempelvis kr\u00e5kb\u00e4r, beh\u00f6ver renen inte lavbeten.\n\n\n=== \u00e5rscykel ===\n\n\n==== kanadensiska tundrarenen ====\nden kanadensiska tundrarenen (caribou) tillbringar vintern i skogslandet och sommaren p\u00e5 tundran. i mars och april ger sig renkorna av mot norr f\u00f6r att i slutet av maj n\u00e5 kalvningsomr\u00e5den p\u00e5 tundran efter 600 km vandring. tjurarna ger sig iv\u00e4g senare men \u00e5terfinns p\u00e5 tundran i juni. b\u00e5da k\u00f6nen tillbringar sedan sommaren d\u00e4r. i juli samlas tjurar, kor och kalvar till stora hjordar som r\u00f6r sig hastigt hit och dit \u00f6ver tundran, huvudsakligen f\u00f6r att undkomma myggor och styngflugor. vid denna tid p\u00e5 \u00e5ret finns gott om bete p\u00e5 tundran, men p\u00e5 grund av insekterna kan renarna inte sl\u00e5 sig till ro. n\u00e4r insekterna blir f\u00e4rre i augusti \u00e4gnar sig renarna alltmer \u00e5t att \u00e4ta och hjordarna splittras upp i mindre grupper. under denna tid bygger de upp fettreserver och horn. i slutet av augusti b\u00f6rjar de l\u00e5ngsamt och i spridda grupper \u00e5terv\u00e4nda mot skogslandet. ett par m\u00e5nader senare \u00e5terfinns alla djur i skogslandet. de r\u00f6r sig d\u00e4refter \u00f6ver mindre str\u00e4ckor under vintern f\u00f6r att hitta l\u00e4mpliga betesmarker utan alltf\u00f6r mycket sn\u00f6.varje renpopulation har sina s\u00e4rskilda kalvningsomr\u00e5den som de \u00e5terkommer till \u00e5r efter \u00e5r. orsaken till att renkorna g\u00e5r upp till tundran f\u00f6r att kalva, trots att det d\u00e5 \u00e4nnu inte har hunnit b\u00f6rja v\u00e4xa s\u00e4rskilt mycket, tros vara att det finns f\u00e4rre rovdjur d\u00e4r. det g\u00f6r att fler kalvar \u00f6verlever, \u00e4ven om det \u00e4r ont om f\u00f6da. det fr\u00e4msta hotet mot den kanadensiska renen \u00e4r vargar, som ofta f\u00f6ljer efter de vandrande renarna. vargarna g\u00e5r dock inte upp p\u00e5 tundran utan stannar vid tr\u00e4dgr\u00e4nsen f\u00f6r att f\u00f6da sina valpar. rentjurarna kommer senare till tundran eftersom de s\u00f6ker sig till n\u00e4ringsrik f\u00f6da som g\u00f6r det m\u00f6jligt f\u00f6r dem att l\u00e4gga p\u00e5 sig s\u00e5 mycket muskler och fett som m\u00f6jligt inf\u00f6r parningss\u00e4songen. de \u00e4r d\u00e4rmed mer utsatta f\u00f6r vargar och andra rovdjur \u00e4n vad renkorna \u00e4r.f\u00f6rutom n\u00e4r det g\u00e4ller kalvningsomr\u00e5dena \u00e4r de kanadensiska renarnas vandringar extremt variabla och sv\u00e5rf\u00f6ruts\u00e4gbara. de l\u00e5nga vandringarna g\u00e5r genom l\u00e4ttframkomlig terr\u00e4ng d\u00e4r det inte \u00e4r n\u00f6dv\u00e4ndigt att f\u00f6lja s\u00e4rskilda leder.\n\n\n==== fennoskandiska vildrenen ====\nden vilda fj\u00e4llrenen (tarandus) \u00e4r i st\u00e4ndig r\u00f6relse, men den g\u00f6r inga l\u00e4ngre s\u00e4songsvandringar av det slag som caribou g\u00f6r eller som rensk\u00f6tare f\u00f6retar med sina tamrenar. populationen som finns i de sydnorska fj\u00e4llen r\u00f6r sig \u00e5ret om \u00f6ver den tr\u00e4dl\u00f6sa fj\u00e4llheden och g\u00e5r bara ned i skogslandet vid riktigt ogynnsamma v\u00e4derleksf\u00f6rh\u00e5llanden. den finl\u00e4ndska vilda skogsrenen (fennicus) lever i st\u00e4llet i skogslandet \u00e5ret om. p\u00e5 v\u00e5ren s\u00f6ker sig vajorna till sina kalvningsomr\u00e5den medan sarvarna stannar kvar i vinterlandet. vajorna kalvar ensamma i t\u00e4t, skyddande skog. vid brunsten samlar sarvarna ihop grupper av mellan tv\u00e5 och tjugo vajor, men l\u00e4mnar d\u00e4refter vajorna och tillbringar vintern ensamma. kor och kalvar bildar d\u00e4remot st\u00f6rre vintergrupper som kan uppg\u00e5 till 200 djur.\n\n\n=== fortplantning ===\ndomesticerade djur bildar efter parningstiden \u2013 som intr\u00e4ffar mellan september och oktober \u2013 st\u00f6rre hjordar. medan renkorna och deras kalvar, som f\u00f6ds april\u2013juni, umg\u00e5s tillsammans i en stor hjord, l\u00e4mnar hanarna hjorden och grupperar sig i sm\u00e5grupper med tre till fem individer. brunsten b\u00f6rjar i september, varvid sarvarna samlar en grupp med honor och f\u00f6rs\u00f6ker skr\u00e4mma bort rivaler. vajorna blir k\u00f6nsmogna som tidigast n\u00e4r de \u00e4r sex m\u00e5nader gamla, men det normala \u00e4r vid 1,5 \u00e5rs \u00e5lder. vajorna f\u00f6der en eller ibland tv\u00e5 kalvar om \u00e5ret upp till att de blir 12\u201314 \u00e5r. dr\u00e4ktigheten varar cirka 228 dagar och ungarna v\u00e4ger vid f\u00f6delsen mellan tre och tolv kilogram.den nyf\u00f6dda kalven \u00e4r mycket sj\u00e4lvst\u00e4ndig och kan g\u00e5 redan en timme efter f\u00f6delsen. under bl\u00f6ta och kalla v\u00e4derf\u00f6rh\u00e5llande \u00e4r d\u00f6dligheten mycket h\u00f6g trots att kalven har f\u00f6rm\u00e5ga att \u00f6ka sin v\u00e4rmeproduktion fem g\u00e5nger ut\u00f6ver det normala.\n\n\n=== livsl\u00e4ngd ===\nvajor och h\u00e4rkar kan bli 20 \u00e5r gamla eller i enstaka fall mer. sarvar har d\u00e4remot betydligt kortare livsl\u00e4ngd.\n\n\n=== sjukdomar och d\u00f6dlighet ===\nrenar kan d\u00f6das av sn\u00f6skred och laviner, och under vintrar d\u00e5 det bildas h\u00e5rd isskorpa p\u00e5 marken p\u00e5 grund av perioder av t\u00f6, kan m\u00e5nga renar sv\u00e4lta ihj\u00e4l n\u00e4r de inte kommer \u00e5t f\u00f6dan under sn\u00f6n. naturliga predatorer \u00e4r varg, j\u00e4rv, lodjur och bj\u00f6rn. \u00e4ven kungs\u00f6rn kan sl\u00e5 renkalv men omfattningen av denna predation \u00e4r inte klarlagd. studier indikerar att kungs\u00f6rn fr\u00e4mst tar d\u00f6df\u00f6dda eller f\u00f6rsvagade nyf\u00f6dda kalvar. dr\u00e4ktiga renkor har \u00f6verlevnadsstrategin att kasta kalven (spontant abortera) vid fara, till exempel n\u00e4r den jagas av rovdjur. en vanlig parasit hos ren \u00e4r kormflugan, som orsakar bulor i renens hud.\n\n\n== renen och m\u00e4nniskan ==\n\n\n=== status och hot ===\nden globala populationen av vildren har minskat med 40% under de senaste 10-25 \u00e5ren och uppskattas idag best\u00e5 av 2 890 400 vuxna individer, d\u00e4r minskningen fortskrider. p\u00e5 grund av den p\u00e5g\u00e5ende minskningen kategoriseras arten som n\u00e4ra hotad av iucn.en studie fr\u00e5n 1997 uppskattade att det p\u00e5 den eurasiska kontinenten d\u00e5 fanns cirka 1 miljon vildrenar, varav omkring 1 000 i finland och 35 000 i s\u00f6dra norge, samt 2,6 miljoner tamrenar, varav 800 000 i fennoskandien. i alaska och norra kanada fanns d\u00e5 cirka 3,4 miljoner vildrenar och omkring 1 miljon tamrenar som ursprungligen inf\u00f6rts fr\u00e5n skandinavien. slutligen fanns cirka 10 000 vildrenar p\u00e5 svalbard.den kanadensiska underarten r. t. caribou best\u00e5r av flera olika populationer som 2004 uppskattades till f\u00f6ljande antal djur och bevarandestatus: north mountain, 44 000 djur, i riskzonen; south mountain,  7 000 djur, hotad; woodland, 250 djur, omedelbart utrotningshotad; boreal, 33 000 djur, hotad; gasp\u00e9sie, 200 djur, omedelbart utrotningshotad; newfoundland, 100 000 djur, utom fara; george/leaf river, 1 000 000 djur, utom fara.den kanadensiska populationen av underarten groenlandicus uppskattades 2004 till 1 200 000 djur och bed\u00f6mdes vara livskraftig. underarten pearyi som f\u00f6rekommer p\u00e5 arktiska \u00f6ar i kanada kategoriseras som hotad. en bed\u00f6mning fr\u00e5n 2004 uppskattade att det d\u00e5 fanns 2 500 individer p\u00e5 de nordligaste \u00f6arna och 7 000 individer p\u00e5 de sydligare \u00f6arna.\n\n\n==== status i norden ====\nantalet vilda fj\u00e4llrenar i norge uppg\u00e5r idag till cirka 6000 individer i fyra populationer i de s\u00f6dra fj\u00e4llomr\u00e5dena. utvecklingstrenden f\u00f6r dessa \u00e4r ganska stabil \u00f6ver tid. ut\u00f6ver dessa fyra finns \u00e4ven \u00e5tta populationer som tidigare har blandats med semidomesticerade djur och ytterligare elva populationer som h\u00e4rstammar fr\u00e5n utsl\u00e4ppta f\u00f6rvildade semidomesticerade renar. sammanlagt r\u00f6r det sig om 22 000-29 000 djur, vilket utg\u00f6r 90 % av den europeiska stammen av vilda fj\u00e4llrenar. \np\u00e5 grund av detta har norge enligt bernkonventionen ett s\u00e4rskilt ansvar f\u00f6r att bevara denna underart. den norska vildrensstammen f\u00f6rvaltas genom jakt och varje \u00e5r skjuts ungef\u00e4r 5 000 djur.\u00e5r 2004 fanns omkring 2 500 vilda skogsrenar i finland, varav 1 500 i kajanaland. i genomsnitt \u00f6kade populationen 10,1 % \u00e5rligen under perioden 1992\u20132001. sedan slutet av 1990-talet f\u00f6rekommer jakt p\u00e5 vildren i finland och mellan 40 och 50 djur skjuts \u00e5rligen i kajanaland respektive \u00f6sterbotten. under perioden 2001\u22122007 minskade dock stammen i kajanaland med genomsnitt 9 % per \u00e5r och 2014 uppskattades populationen best\u00e5 av 800 indivder. 1984 sl\u00e4pptes tio skogsrenar fr\u00e5n kajanaland i suomenselk\u00e4 i centrala finland som 2014 hade f\u00f6r\u00f6kat sig till en population p\u00e5 1100 individer. minskningen i kajanaland sedan 2001 bed\u00f6ms bero p\u00e5 h\u00f6g kalvd\u00f6dlighet p\u00e5 grund av ett \u00f6kat antal stora rovdjur, fr\u00e4mst varg, tillsammans med trafikolyckor och f\u00f6rflyttningar till ryssland.\n\n\n=== renen som bytesdjur ===\n\n\n==== f\u00f6rhistorisk renjakt ====\nunder den senaste istiden utbredde sig vidstr\u00e4ckta st\u00e4pper s\u00f6der om ismassan. d\u00e4r kom renar i kontakt med m\u00e4nniskan. bland de m\u00e5nga fynden fr\u00e5n magdal\u00e9nienkulturen (10 000\u201317 000 \u00e5r sedan) i s\u00f6dra frankrike och norra spanien finns redskap tillverkade av renhorn, bland annat harpuner och spjutspetsar. renben \u00e4r ocks\u00e5 vanligt f\u00f6rekommande i avfallsh\u00f6gar fr\u00e5n samma tid. arten f\u00f6rekommer p\u00e5 europeiska  grottm\u00e5lningar, men \u00e4r inte ett av de vanligaste djuren. renen finns avbildad i totalt 20 av 133 grottor med m\u00e5lningar i frankrike och i tre av 72 grottor i spanien. de flesta renbilderna finns i aquitaine.n\u00e4r isen drog sig tillbaka uppstod nya betesmarker, renarna bredde ut sig mot norr och m\u00e4nniskorna f\u00f6ljde efter. p\u00e5 en av de \u00e4ldsta arkeologiska fyndplatserna i sverige, h\u00e4ssleberga utanf\u00f6r lund (11000\u20139500 f.kr.), domineras slaktavfallet av ben, t\u00e4nder och horn av ren. s\u00e5 \u00e4r \u00e4ven fallet med en av de \u00e4ldsta arkeologiska fyndplatserna i lappland, bel\u00e4gen vid sj\u00f6n dumpokjauratj i arjeplogs kommun (omkring 7500 f.kr.). sannolikt hade m\u00e4nniskor f\u00f6ljt efter renarna allt eftersom tundran bredde ut sig. detta kan ha skett b\u00e5de fr\u00e5n s\u00f6der, fr\u00e5n norr och fr\u00e5n \u00f6ster.i och med att klimatet blev varmare eftertr\u00e4ddes tundran snart av skog. renarna blev s\u00e4llsyntare och m\u00e4nniskorna inriktade sig p\u00e5 andra villebr\u00e5d. i norrland blev renj\u00e4gartiden kort och p\u00e5 boplatser yngre \u00e4n den vid dumpokjauratj f\u00f6rekommer inte renben. i st\u00e4llet domineras fyndmaterialet i inlandet av ben av \u00e4lg och b\u00e4ver.\ni norge finns senare sp\u00e5r av f\u00f6rhistorisk renjakt i form av h\u00e4llristningar, bland annat vid b\u00f8la i steinkjers kommun och i alta kommun.\n\n\n==== renjakt i fennoskandien under historisk tid ====\nunder historisk tid har det i fennoskandien funnits vildren b\u00e5de p\u00e5 kalfj\u00e4llet och i skogslandet. skogsrenen betraktades som ett nyttigt djur och ett v\u00e4rdefullt jaktbyte av b\u00e5de skogssamer, som hade jakten som huvudn\u00e4ring, och av nybyggare.\njohannis torn\u00e6i skriver \u00e5r 1672 att vildrensjakten i torne och kemi lappmark var omfattande. samerna hade vid vildrensjakt tidigare anv\u00e4nt handb\u00e5gar men de hade vid den aktuella tidpunkten \u00e4ven b\u00f6rjat anv\u00e4nda l\u00e5nga lodb\u00f6ssor med l\u00e5ng r\u00e4ckvidd.\nj\u00e4garna gjorde l\u00e5nga, 8-10 veckors, jaktresor till fj\u00e4llen om vintern f\u00f6r att jaga vildren, ty d\u00e5 kunde alla bruka fj\u00e4llen, den som ville och m\u00f6jlighet hade. n\u00e4r de fann en renhjord s\u00e5 n\u00e4rmade sig j\u00e4garna bytet fr\u00e5n en l\u00e4mplig vindriktning s\u00e5 att vildrenarna inte skulle f\u00e5 vittring av j\u00e4garna. jagarna f\u00f6rs\u00f6kte sedan komma i skotth\u00e5ll genom att krypa och utnyttja landskapet, t.ex. sn\u00f6drivor och stenar, f\u00f6r att h\u00e5lla sig utom synh\u00e5ll f\u00f6r renarna och om framryckningen gick bra s\u00e5 sk\u00f6t de.  efter att bytet togs om hand s\u00e5 skyndade j\u00e4garna \u00e5terigen efter renhjorden och s\u00e5 fortsatte jakten under dagen, s\u00e5 l\u00e4nge de fann renar att skjuta och det var ljust nog, varefter de slog nattl\u00e4ger. processen upprepades sedan tills j\u00e4garna var n\u00f6jda. i en s\u00e5dan jakt deltog ett helt f\u00f6lje av samer eller hela byn gemensamt.skogssamerna hade andra s\u00e4tt att jaga vildren. f\u00f6rutom att f\u00e5ngstm\u00e4nnen sj\u00e4lv r\u00e5kade f\u00e5nga en och annan ren s\u00e5 kunde hela byn p\u00e5 v\u00e5rvintern, i fastlagstid anordna jakt p\u00e5 vildren. om sn\u00f6n var f\u00f6r djup s\u00e5 samlade sig n\u00e4mligen renarna d\u00e4r de fann f\u00f6da och vadade och sprang inte runt i den djupa sn\u00f6n mer \u00e4n n\u00f6dv\u00e4ndigt. renhjorden h\u00f6ll sig s\u00e5ledes inom ett begr\u00e4nsat omr\u00e5de p\u00e5 0,5-1 mil, beroende p\u00e5 storleken p\u00e5 hjorden. n\u00e4r samerna fann v\u00e4dret l\u00e4mpligt, dvs. d\u00e5 skaren efter nattfrosten bar hundarna och j\u00e4garna, s\u00e5 skidade j\u00e4garna ut tidigt p\u00e5 morgonen och la lugnt och stilla snaror vid renarnas stigar i sn\u00f6n runt hela renhjorden, de gjorde en s\u00e5 kallad kiekero.  n\u00e4r det dagades s\u00e5 sl\u00e4ppte de hundarna in till den inringade renhjorden s\u00e5 att vildrenarna skr\u00e4mdes ut mot snarorna.  de renar som inte fastnade i snarorna jagades av hundar och j\u00e4gare i den djupa sn\u00f6n, d\u00e4r renarna vanligtvis inte hann s\u00e4rskilt l\u00e5ngt innan de upphanns. renarna d\u00f6dades i regel antingen med spjut eller handb\u00e5ge och starka hundar kunde antingen stoppa en ren eller t.o.m. sj\u00e4lv nedl\u00e4gga den genom att bita dem i halsen. p\u00e5 s\u00e5 s\u00e4tt kunde de slakta hela vildrenhjordar.ett enkelt s\u00e4tt att jaga vildren som skogssamerna anv\u00e4nde under renarnas brunst p\u00e5 h\u00f6sten var att skjuta de kringstrykande brunstiga vildrensarvar som inte varit starka nog att samla ihop en egen grupp med vildrensvajor. de kringstrykande vildrensarvarna var st\u00f6rre och starkare \u00e4n lapparnas sarvar och s\u00f6kte sig under brunsten sj\u00e4lvmant till samernas renhjordar med vajor. samernas svagare, mindre sarvar, som lokalt ben\u00e4mndes hirvas, kunde inte k\u00f6ra bort de brunstiga, st\u00f6rre vildrensarvarna som vid hjorden blev ett l\u00e4tt byte f\u00f6r samerna.samerna kunde \u00e4ven sj\u00e4lv s\u00f6ka upp omr\u00e5den d\u00e4r de visste att vildrenar fanns och ta med sig t\u00e4mjda vajor som lockrenar. j\u00e4garen band d\u00e5 vajorna i ett vitt sn\u00f6re f\u00f6r ha kontroll \u00f6ver dem, kamouflerade sig sj\u00e4lv med renskinnskl\u00e4der och l\u00e4t vajorna beta, varp\u00e5 de brunstiga kringstr\u00f6vande vildrensarvarna som lurades dit av vajorna d\u00f6dades.ett annat s\u00e4tt att f\u00e5nga vildren under brunsten var att gillra en snara i hornen p\u00e5 en tam sarv och n\u00e4r en vildrensarv kom f\u00f6r att st\u00e5ngas s\u00e5 f\u00e5ngades den i snaran och h\u00e4ngde d\u00e4refter ihop med den tama sarven tills samen kom och sk\u00f6t vildrenen.att anv\u00e4nda sig av en till tv\u00e5 mil l\u00e5nga och en mil, eller mer, breda strutformade vuomen var ett annat f\u00e5ngsts\u00e4tt som anv\u00e4ndes i flacka barfj\u00e4llsomr\u00e5den utan skog. samerna satte s\u00e5ledes upp ett trattformat l\u00e5ngt staket som ledde vildrenarna in i en f\u00e4lla eller grop i \u00e4nden.  i b\u00f6rjan av vuomen var avst\u00e5ndet mellan sidost\u00f6rarna l\u00e5ngt, men vartefter sattes stakarna t\u00e4tare och t\u00e4tare och p\u00e5 varje stake n\u00e5got \u201dswart och grymt\u201d som renen var r\u00e4dd f\u00f6r. n\u00e4ra spetsen av den trattformade f\u00e5llan gjordes en slags t\u00e4tare g\u00e4rdesg\u00e5rd som vildrensflocken inte kunde passera igenom eller hoppa \u00f6ver och som avslutades med ett pl\u00f6tsligt fall med fem trappsteg ner i en f\u00e5ngstf\u00e5lla med h\u00f6ga v\u00e4ggar varifr\u00e5n ingen ren kunde fly. samerna for sedan runt fj\u00e4llen och drev renhjordarna sakta mot voumen.  n\u00e4r renarna var i struten, innanf\u00f6r sidostakarna, s\u00e5 tordes de inte g\u00e5 mellan stakarna, d\u00e5 de var r\u00e4dda f\u00f6r det svarta som var fastsatt p\u00e5 st\u00f6rarna, och f\u00e5ngstm\u00e4nnen kunde driva renarna fram\u00e5t, in i struten, i en maklig takt. vildrenarna till\u00e4ts t.o.m. \u00e4ta och l\u00e4gga sig ner och vila under det l\u00e5ngsamma drevet, s\u00e5 att de inte skulle oroas f\u00f6r mycket. n\u00e4r renarna kom fram till partiet i vuomen d\u00e4r det t\u00e4tare staketet b\u00f6rjade, s\u00e5 hetsade och drev samerna dock renarna intensivare \u00e4nda ner i f\u00e5ngstf\u00e5llan.\njaktmetoderna var s\u00e5ledes mycket effektiva. sven ekman n\u00e4mner s\u00e4rskilt hetsjakten p\u00e5 skidor vid l\u00e4mpligt f\u00f6re, t.ex. d\u00e5 sn\u00f6n var f\u00f6r djup s\u00e5 att den hindrade renen mer \u00e4n den skid\u00e5kande j\u00e4garen, eller d\u00e5 skaren bar skid\u00e5karen men inte renen. en skid\u00e5kande j\u00e4gare kunde under en enda dag d\u00f6da 16 vildrenar. \u00e4ven grova snaror och gillrade spjut anv\u00e4ndes och man gillrade ofta dessa i \u00f6ppningarna i l\u00e5nga st\u00e4ngsel, med l\u00e4ngder upp till en och en halv mil, som man byggt av stockar och ris. f\u00f6rutom de tidigare n\u00e4mnda jaktmetoderna anv\u00e4ndes \u00e4ven s.k. fallgropar.i ume\u00e5 lappmark f\u00f6rekom vildrensjakt s\u00e5 sent som i slutet av 1600-talet och p\u00e5 kolahalv\u00f6n \u00e5tminstone fram till slutet av 1700-talet.\n\n\n==== renjakt i nordamerika under historisk tid ====\nv\u00e4ster om hudson bay i nunavut-territoriet i norra kanada levde under 1800-talet och f\u00f6rsta halvan av 1900-talet grupper av inuiter som var helt beroende av renjakt. de nordamerikanska caribouerna vandrar omkring 300 mil varje \u00e5r, och inuiterna l\u00e4rde sig att genskjuta dem p\u00e5 strategiska platser. under den viktiga h\u00f6stjakten brukade varje j\u00e4gare d\u00f6da 40\u201350 renar, tillr\u00e4ckligt f\u00f6r att f\u00f6rs\u00f6rja m\u00e4nniskor och hundar under n\u00e5gra m\u00e5nader. eftersom jakten \u00e4gde rum n\u00e4r temperaturen nattetid regelbundet gick under fryspunkten kunde k\u00f6ttet konserveras. inuiterna brukade fl\u00e5 och stycka renkropparna och l\u00e4gga k\u00f6ttet i grunda gropar i den frusna marken, som d\u00e4refter t\u00e4cktes \u00f6ver med mossa och sten. n\u00e4r sn\u00f6n kommit kunde man h\u00e4mta hem k\u00f6ttet med hundsl\u00e4de. under vintern fortsatte inuiterna sedan att jaga renar som dr\u00f6jde sig kvar i grannskapet. renk\u00f6tt var f\u00f6r dem den enda riktiga f\u00f6dan och renskinn det enda som d\u00f6g till att tillverka tillr\u00e4ckligt varma vinterkl\u00e4der. n\u00e4r renarna n\u00e5gon g\u00e5ng \u00e4ndrade sina vandringsv\u00e4gar drabbades inuiterna av sv\u00e4lt. s\u00e5 skedde bland annat 1938\u20131939 hos de grupper som kallas padlermiut och ahearmiut. detta levnadss\u00e4tt har dock inte s\u00e4rskilt l\u00e5ng historia, utan uppstod efter att inuiterna i b\u00f6rjan av 1800-talet fick tillg\u00e5ng till eldvapen och kunde b\u00f6rja jaga ren p\u00e5 ett mer effektivt s\u00e4tt. de \u00f6vertog d\u00e5 ett omr\u00e5de d\u00e4r chipewyerna tidigare hade varit aktiva renj\u00e4gare men flyttat ifr\u00e5n f\u00f6r att \u00e4gna sig \u00e5t p\u00e4lsdjursjakt l\u00e4ngre s\u00f6derut.numera finns i nordamerika mer \u00e4n ett dussin folkgrupper, fr\u00e5n berings sund i v\u00e4ster till labradorhalv\u00f6n i \u00f6ster, som i st\u00f6rre eller mindre utstr\u00e4ckning \u00e4gnar sig \u00e5t renjakt. dit h\u00f6r cree, tlicho (dogrib), gwich'in, koyukon, dene (slavey), chipewyer, innu, naskapi, yup'ik, nunamiut, inuvialuit och inuit. flera av dessa folkgrupper betraktar sig sj\u00e4lva som cariboufolk, bland andra gwich'in, naskapi och nunamiut. \u00e5r 2004 uppskattades det totala antalet nedlagda renar i nordamerika till 120 000\u2013140 000 djur \u00e5rligen. h\u00e4lften av djuren skjuts inom qu\u00e9bec och alaska.\n\n\n=== renen som domesticerat djur ===\n\nhistoriska k\u00e4llor indikerar att samerna hade domesticerade renar s\u00e5 tidigt som p\u00e5 800-talet, men det \u00e4r oklart i vilken omfattning. en intensiv rensk\u00f6tsel med mj\u00f6lkning, osttillverkning och bruket av renar som dragdjur finns belagd fr\u00e5n skandinavien i b\u00f6rjan av 1500-talet men g\u00e5r troligen tillbaka \u00e5tminstone till 1400-talet. i sibirien ut\u00f6vas rensk\u00f6tsel hos en m\u00e4ngd folkslag, men den exakta tidpunkten f\u00f6r renens domesticering \u00e4r \u00e4ven d\u00e4r os\u00e4ker. fr\u00e5n och med slutet av 1800-talet har rensk\u00f6tsel \u00e4ven inf\u00f6rts till alaska, kanada och gr\u00f6nland, d\u00e4r man tidigare endast jagat vildren. idag finns uppskattningsvis mellan 3 och 4 miljoner tamrenar, varav 2,6 miljoner p\u00e5 den eurasiatiska kontinenten och 1 miljon i alaska och norra kanada.domesticerade renar anv\u00e4nds huvudsakligen som k\u00f6ttdjur, men \u00e4ven som dragdjur och i sibirien som ridrenar. i \u00f6vrigt har n\u00e4stan varje kroppsdel, traditionellt tagits till vara, till exempel skinnet till l\u00e4der och deras ben och horn till verktyg. inom v\u00e4stsamiskt omr\u00e5de var renmj\u00f6lkning och osttillverkning viktig fram till omkring 1900.\n\n\n=== samer och renen ===\nsamer tros ha varit mer eller mindre beroende av renen sedan \u00e5tminstone tiden f\u00f6r invandringen till norden, f\u00f6rst som vildrensj\u00e4gare och senare som innehavare av tamrenar. f\u00f6rr anv\u00e4ndes alla delar av renen till mat, material eller f\u00f6rvaring, exempelvis anv\u00e4ndes magar som k\u00e4rl f\u00f6r mat. vissa organ hade symbolisk betydelse som exempelvis en k\u00f6rtel i magen som kallas doarges som anv\u00e4ndes som lyckoamulett. ben och horn anv\u00e4nds i sl\u00f6jd, liksom olika typer av senor som passar till skinn- och p\u00e4lss\u00f6mnad.\ni sverige kontrollerar samerna idag fj\u00e4llrenens vandringar med hj\u00e4lp av helikoptrar, sn\u00f6skotrar och terr\u00e4ngfordon. \u00e4ven l\u00e4ngre f\u00f6rflyttningar av stora hjordar ner till kustomr\u00e5dena med lastbil \u00e4r vanligt. skandinaviska renstammen drabbades av nedfallet fr\u00e5n k\u00e4rnkraftverket i tjernobyl 1986, vilket p\u00e5verkade renn\u00e4ringen h\u00e5rt. prover tas fortfarande f\u00f6r att se hur drabbade djuren \u00e4r.\n\n\n=== namn ===\nhanen respektive hona kallas rentjur och renko. det finns m\u00e5nga fackord p\u00e5 samiska som har med rensk\u00f6tsel att g\u00f6ra och bland annat finns en m\u00e4ngd ord f\u00f6r att kunna specifisera renens \u00e5lder och k\u00f6n, p\u00e4lsf\u00e4rg samt hornens utseende, vilket \u00e4r beh\u00f6vligt f\u00f6r att snabbt peka ut en ren i en flock.\ni nils eric spiiks lulesamiska ordbok n\u00e4mns inte mindre \u00e4n 30 ord bara f\u00f6r att kunna beskriva renens \u00e5lder och k\u00f6n, 27 f\u00f6r att beskriva hornens utseende och 22 f\u00f6r exakta f\u00e4rgbeskrivningar. n\u00e5gra f\u00e5 ord har funnit sin v\u00e4g in till det svenska spr\u00e5ket d\u00e4ribland vaja som kommer fr\u00e5n det lulesamiska ordet v\u00e1tjav som betyder honren och sarv fr\u00e5n s\u00e1rves som betyder rentjur. hiergge heter h\u00e4rk p\u00e5 svenska och \u00e4r ordet f\u00f6r en tam kastrerad hanren. i nordamerika kallas renar f\u00f6r caribou; denna beteckning kommer fr\u00e5n det indianska mi'kmaq-folket.\nen kastrerad hanren kallas p\u00e5 lulesamiska g\u00e1skek som \u00e4r en avledning av det lulesamiska verbet f\u00f6r att bita och som anspelar p\u00e5 att renar f\u00f6rr kastrerades med t\u00e4nderna. [k\u00e4lla beh\u00f6vs]n\u00e4r linn\u00e9 bes\u00f6kte lycksele lappmark 1732 noterade han att hanrenen kallades brunren, kastraten renoxe och honan k\u00e4lva.givetvis har inte bara renens exteri\u00f6r specifika fackord p\u00e5 samiska utan \u00e4ven organen, innanm\u00e4tet och skelett- och horndelarna. av spiik f\u00e5r vi veta att buogne \u00e4r den por\u00f6sa delen i horn och att kallr\u00f6kt renk\u00f6tt heter suovas och att en omg\u00e5ng av senor fr\u00e5n renens ben heter suodnag\u00e5doarvve och en specifik k\u00f6rtel i magen heter doarges. ordrikedomen \u00e4r ett resultat av att alla delar av renen var viktiga att ta vara p\u00e5 f\u00f6r olika \u00e4ndam\u00e5l.\ndet vetenskapliga sl\u00e4ktnamnet \u00e4r sammansatt av det gammalfranska ordet rangier som just betyder ren och det latinska ordet ferus (vild, inte domesticerad). artepitet \u00e4r bildat av det grekiska ordet tarandros (kreatur med horn).\n\n\n=== renen i popul\u00e4rkulturen ===\nse jultomtens renar (rudolf med r\u00f6da mulen).\n\n\n== se \u00e4ven ==\nrajd\nrenk\u00f6tt\nrenskiljning\nsuovas\n\n\n== referenser ==\n\n\n=== noter ===\n\n\n== externa l\u00e4nkar ==\n\n wikimedia commons har media som r\u00f6r ren."