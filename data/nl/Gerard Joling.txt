Gerard Jan (Gerard) Joling (Alkmaar, 29 april 1960) is een Nederlands zanger en televisiepresentator. In 1988 was hij de Nederlandse deelnemer aan het Eurovisiesongfestival. Naast zijn solocarrière is Joling lid van de Toppers.


== Zangcarrière ==


=== Fotomodel en danser ===
Joling groeide op in Schagen. Hij probeerde van jongs af aan aan de bak te komen in de muziek, maar slaagde er in eerste instantie niet in. Daarom volgt eerst een zijstap in zijn zangcarrière. Hij schrijft zich in bij een modellenbureau en figureert diverse keren als danser in diverse videoclips. In 1983 had hij een prominente rol in de videoclip van Earth and Fire single Jack is back. In 1984 had hij een rol als danser in de single She's a liar van de Dolly Dots. Op een zekere dag besluit hij orkestbanden te laten maken. De modeshows die hij in die periode veelvuldig loopt, worden afgewisseld met het zingen van liedjes.


=== Soundmixshow ===
In 1985 deed hij mee met de Soundmixshow van Henny Huisman. In de finale werd hij derde met het nummer Crying van Don McLean, maar dankzij dit optreden brak hij wel door, want in datzelfde jaar scoorde hij enkele grote hits, waaronder Love is in your eyes en Ticket to the tropics. Het laatste nummer kwam binnen afzienbare tijd op de nummer 1-positie.


=== Internationale carrière ===
Met het album No more bolero's, dat in 22 landen werd uitgebracht, overtrof hij zijn eerdere succes. Deze cd stond in Nederland en in Oost-Azië wekenlang op nummer één, terwijl hij daar nog nooit had opgetreden. In 1988 werd Joling gevraagd Nederland te vertegenwoordigen tijdens het Eurovisie Songfestival in Dublin. Tijdens de generale repetitie haalde hij de hoge laatste noot van Shangri-la, maar tijdens het uiteindelijke optreden besloot hij de laatste noot van het nummer een octaaf lager te zingen, omdat hij de hoge uithaal niet aandurfde, als gevolg van een schnabbel waarvoor hij tussentijds naar Nederland was teruggegaan en waarvan hij ziekelijk was teruggekomen. Joling eindigde op de negende plaats.
Na zijn Songfestival-avontuur ontving Joling de award 'Best selling Dutch Artist' in Monaco tijdens de World Music Awards. Tevens werd zijn wassenbeeld bijgezet in Madame Tussauds te Amsterdam en deed hij theatertournees in meer dan twintig landen.


=== Verdere successen ===
In de jaren negentig debuteert de dan al immens populaire Joling als televisiepresentator in het karaokeprogramma Karaoke op 4 van RTL 4. Daarnaast is de zanger met grote regelmaat te gast in het programma Life & Cooking van Carlo Boszhard en Irene Moors. Vervolgens presenteert Joling drie seizoenen lang het succesvolle programma De Waarheid op SBS6. Ook presenteerde hij voor de zender drie jaar lang Shownieuws.


=== Relatieve afwezigheid ===
Na Zing met me mee (1995), een Nederlandstalige cover van het lied Ein lied kan ein Brücke sein van de Duitse zangeres Joy Fleming uit 1975, scoort Joling een tijdje geen hits. In 1997 schittert Joling in 85 shows van Holiday on Ice als speciale gast. Na een periode van relatieve afwezigheid stond Joling begin 2004 weer in de schijnwerpers met zijn eigen realitysoap, Only Joling. Het werd een veelbekeken televisieprogramma. Later dat jaar volgde een uitverkocht concert in Rotterdam Ahoy. Het is voor het eerst in zijn twintigjarige carrière dat hij soloconcert geeft.


=== De Toppers ===
In 2005 begonnen René Froger, Gordon Heuckeroth en Joling aan de formatie de Toppers. Dit naar aanleiding van de concerten die Froger in 2004 in de Amsterdam ArenA (de huidige Johan Cruijff ArenA) gaf waar Joling en Gordon een gastoptreden hadden. Het oorspronkelijke plan was om eenmalig een concert te geven voor genodigden in Koninklijk Theater Carré. Maar de reacties op deze medley waren zo overweldigend, waardoor de drie heren definitief aan de formatie De Toppers begonnen en sinds 2005 elk jaar een reeks concerten geven in de Johan Cruijff ArenA.


=== Over de vloer ===
In 2005 trad hij samen met Gordon op in de realityserie Joling & Gordon over de vloer. In deze serie draaiden Joling en Gordon iedere week drie dagen mee in een gezin, vereniging of bedrijf. Het zijn plekken die totaal verschillen van hun dagelijks leven. Het programma, waarvan drie seizoenen zijn verschenen, werd een groot succes. Vervolgens presenteerde Joling voor SBS programma's als Sterren Dansen op het IJs, Popstars, Holland's Got Talent, So You Wanna Be a Popstar en Wie ben ik?


=== Maak me gek ===
In 2007 bereikt de single Maak me gek de eerste plaats in de Nederlandse hitlijsten en stijgt ook het gelijknamige album naar de hoogste positie van de Single Top 100. Hiermee is het zijn grootste hit sinds zijn nummer 1-single No more bolero's uit 1989. In de Nederlandse Top 40 wordt dit resultaat echter niet behaald. Het gelijknamige album Maak me gek bereikt ook de top in de Album Top 100.
Na het succes van de single Maak me gek scoorde Joling in mei opnieuw een grote hit, dit keer samen met André Hazes. De single Blijf bij mij staat dertien weken op nummer 1. Daarnaast is het de bestverkochte single van 2007. Na Blijf bij mij kwam Maar vanavond nog tot nummer 11.


=== Concerten en hits ===
Eind 2007 staat Joling twee keer in een uitverkocht Ahoy met zijn concert ‘Stout en Nieuw’. Na het succes van het album Maak me gek en bijbehorende singles kwam Joling met de album Bloedheet. Als voorloper hiervan werd eerst zijn de single 24 uur verliefd uitgebracht. Dit werd een nummer 12-hit. Hierna verschenen ook de singles Het is nog niet voorbij (een cover van Willeke Alberti) en Ik hou d'r zo van. Ze kwamen respectievelijk tot plaats 10 en 7. Ik hou d'r zo van en Laat me alleen (een postuum duet met Rita Hovink) bereikten in de Single Top 100 de eerste plaats. In 2008 gaf Joling twee concerten op recreatieterrein Spaarnwoude.
In 2008 stapte Joling uit De Toppers wegens een ruzie met Gordon. Zijn plaats werd ingenomen door Jeroen van der Boom. In die formatie, dus zonder Joling, vertegenwoordigden De Toppers in 2009 Nederland tijdens het  Eurovisiesongfestival in Moskou. Op 3 december keerde Joling echter terug bij De Toppers. Op 3 oktober 2009 bereikte de single Engel van mijn hart de eerste plaats van de hitlijst. Ook Ik leef mijn droom kwam in de Single Top 100 op nr. 1 en zou daar 3 weken blijven staan.
Verder presenteerde hij grote amusementsprogramma waaronder Hole in the wall, K2 zoekt K3, Move Like Michael Jackson en Sterren Springen. Ook deed Joling mee aan het vierde seizoen van de Beste Zangers.


=== Geer & Goor-reallifesoaps ===
In 2012 scoorde Joling in duet met Jan Smit zijn negende nr. 1-hit in de Single Top 100 met Echte vrienden. Ook de singles De nacht voorbij en Mijn liefde (duet met Jandino Asporaat) bereikten de eerste positie in de GFK single top 100. In oktober 2013 gaf Joling twee uitverkochte concerten in de Ziggo Dome.
Vanaf oktober 2013 waren Joling en Gordon weer samen te zien op de televisie. In het programma Geer & Goor: Effe geen cent te makken leven de zangers een maand lang van een AOW en wonen gedurende die tijd in een woning in Amsterdam-Noord, dit deden ze om aandacht te vragen voor het Nationaal Ouderenfonds. Na het succes van het programma kreeg het programma meerdere vervolgen waaronder Geer & Goor: waarheen, waarvoor?, Geer & Goor: Zoeken een hobby!, (genomineerd voor de Gouden Televizier-Ring) en Geer & Goor: Stevig Gebouwd. Daarnaast waren de heren vier seizoenen lang teamleiders in het programma Alles mag op ....
In 2014 verschijnen opnieuw verschillende singles van Joling, waaronder Een vriend (Duet met Toon Hermans), Ik proost met jou, Rio (Remake van de hit van Maywood) en Iedereen doet 't (Remake van Robert Long). Vervolgens kwam Joling steeds vaker met nieuwe nummers, zoals Lieveling, The Border (Remake van de rockband America), Dochter van de groenteboer (duet met de Gebroeders Ko), Laat me leven (Duet met Tino Martin), Lekker en Vakantie.


=== Verdere successen ===
In 2018 was hij samen met Gordon te zien als duo-coach in het eerste seizoen van The Voice Senior. Zij hadden uiteindelijk de eerste winnaar van het programma, Jimi Bellmartin, in hun team zitten. Daarnaast bracht hij zijn kerstsingle Christmas On The Dance Floor opnieuw uit. Het nummer bereikte de vijfde plaats in de Single Top 100. Verder werkte hij mee aan de single Total loss, een samenwerking met de feestact Snollebollekes.
Vanaf 2019 is Joling te zien in de jury van The Masked Singer op RTL 4. In het programma gaat een geselecteerde groep bekende Nederlanders gemaskerd de zangstrijd met elkaar aan. Ook is Joling aanvoerder van de honderdkoppige jury van All Together Now. In 2019 wordt ook de TrosKompas Oeuvre Award aan hem toegekend. In 2020 brengt Joling een nieuw album uit met Engels- en Nederlandstalige popnummers. Als voorloper hiervan bracht hij, in samenwerking met rapper Poke, de single We gaan raket nu uit. In augustus 2020 maakt Joling zijn terugkeer als coach bij The Voice Senior, ditmaal zal hij als zelfstandige coach te zien zijn in plaats van een duo-coach.


== Televisiecarrière ==


== Discografie ==


=== Albums ===


=== Singles ===


=== Radio 2 Top 2000 ===


=== Dvd's ===
Toppers In Concert – 2005
Joling & Gordon over de vloer seizoen 1 – 2005
Joling & Gordon over de vloer seizoen 2 – 2006
Toppers In Concert 2006 – 2006
Sterren Dansen Op Het IJs – 2006
Joling & Gordon over de vloer seizoen 3 – 2007
Toppers In Concert 2007 – 2007
Stout & Nieuw; Live In Ahoy – 2008
Samen Met Dré; Live In Concert – 2008
Toppers In Concert 2008 – 2008
Stout & Nieuw 2008; Live In Ahoy – 2009
Toppers In Concert 2010 – 2010
Toppers In Concert 2011 – 2011
Toppers In Concert 2012 – 2012
Toppers In Concert 2013 – 2013
Geer & Goor effe geen cent te makken Seizoen 1 – 2013
Gerard Joling Lekker In Ziggo Dome
Geer & Goor Waarheen Waarvoor Seizoen 1 – 2014
Toppers In Concert 2014 – 2014
Toppers In Concert 2015 – 2015
Toppers In Concert 2016 – 2016
Toppers In Concert 2017 – 2017
Toppers In Concert 2018 – 2018
Toppers In Concert 2019 – 2019


== Concerten ==


== Trivia ==
Voor de jaarwisseling 2007/2008 kwam er een speciaal Gerard Joling-gerelateerd vuurwerkpakket op de markt. Dit uit siervuurwerk bestaande pakket droeg de naam Maak Me Gek. Joling vond het een giller. De pijlen droegen namen als Ticket to the Tropics en Ik hou d'r van. "Dat is toch té geestig?" aldus Joling zelf.
Joling heeft een stem ingesproken voor de film Shrek 3, namelijk die van lelijke stiefzuster Mabel.
In 2007 werd Joling gevraagd om het nieuwe SBS6-programma Dancing Queen te presenteren, maar hij weigerde omdat het voor hem te druk is.
Tijdens een interview met RTL Boulevard vertelde Gerard Joling dat hij meer dan 12 miljoen geluidsdragers heeft verkocht, mede dankzij zijn successen eind jaren 80 in Azië. Hiermee is hij een van Nederlands best verkochte artiesten.
Het nummer "Dan voel je me beter" uit 2012 is een cover van "Ai se eu te Pego!" van Michel Teló.
In 2018 kwam Joling in opspraak omdat hij een foto op zijn sociale media had geplaatst waar hij op een struisvogel zit.


== Externe link ==
Officiële website