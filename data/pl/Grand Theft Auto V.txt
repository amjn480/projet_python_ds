"grand theft auto v (gta v) \u2013 komputerowa gra akcji, nale\u017c\u0105ca do serii grand theft auto. zosta\u0142a wydana na konsole playstation 3 i xbox 360 17 wrze\u015bnia 2013 przez studio rockstar games. akcja gry zosta\u0142a umiejscowiona w fikcyjnym mie\u015bcie los santos oraz w terenach pozamiejskich nazwanych blaine county w stanie san andreas, stworzonych na podstawie miasta los angeles i kalifornii. 10 czerwca 2014 podczas targ\u00f3w e3 ujawniono zapowied\u017a gry w wersjach na komputery osobiste oraz konsole \u00f3smej generacji \u2013 playstation 4 i xbox one. wersje konsolowe ukaza\u0142y si\u0119 18 listopada 2014, a na komputery osobiste 14 kwietnia 2015. w czerwcu 2020 zapowiedziano wydanie gry na konsole dziewi\u0105tej generacji \u2013 playstation 5 oraz xbox series x/s.\ngrand theft auto v cieszy si\u0119 wysok\u0105 popularno\u015bci\u0105 na \u015bwiecie w\u015br\u00f3d graczy wszystkich platform, z rekordow\u0105 sprzeda\u017c\u0105 na konsole si\u00f3dmej generacji, ze wzgl\u0119du na wysok\u0105 jako\u015b\u0107 graficzn\u0105, grywalno\u015b\u0107 oraz mo\u017cliwo\u015bci podczas swobodnej rozgrywki poza fabu\u0142\u0105. gra trafi\u0142a tak\u017ce do ksi\u0119gi rekord\u00f3w guinnessa w siedmiu kategoriach, z czego sze\u015b\u0107 dotyczy jej sprzeda\u017cy.\ngra skupia si\u0119 na przest\u0119pczo\u015bci w jednej z metropolii stan\u00f3w zjednoczonych \u2013 los santos i jej obr\u0119bie w stanie san andreas. trzej protagoni\u015bci (nad kt\u00f3rymi gracz ma kontrol\u0119), mimo \u017ce zajmuj\u0105 si\u0119 innymi rodzajami przest\u0119pstw jako tzw. \u201ewolni strzelcy\u201d (ang. freelancer), wsp\u00f3\u0142pracuj\u0105 ze sob\u0105 oraz wsp\u00f3lnie zajmuj\u0105 si\u0119 nielegalnymi interesami.\nprodukcja rockstar games otrzyma\u0142a tytu\u0142 gry roku od redaktor\u00f3w serwis\u00f3w edge, gamespot i metacritic, a tak\u017ce zdoby\u0142a nagrod\u0119 golden joystick w kategorii \u201egra roku\u201d w 2013 roku.\nkoszty produkcji oraz marketingu grand theft auto v wynios\u0142y 265 milion\u00f3w dolar\u00f3w, co czyni z niej gr\u0119 o najwy\u017cszym bud\u017cecie w historii.\n\n\n== fabu\u0142a ==\nakcja gry rozpoczyna si\u0119 oko\u0142o 2004 roku w mie\u015bcie north yankton, gdy michael townley i trevor philips wraz ze swoim znajomym bradem napadaj\u0105 na lokalny bank. po zgarni\u0119ciu \u0142upu tr\u00f3jka z\u0142odziei wybiega na zewn\u0105trz, gdzie czeka oddzia\u0142 policji. gangsterom udaje si\u0119 dosta\u0107 do samochodu i rozpocz\u0105\u0107 ucieczk\u0119, jednak ta ko\u0144czy si\u0119 zderzeniem z p\u0119dz\u0105cym poci\u0105giem. bohaterowie cudem prze\u017cywaj\u0105 kolizj\u0119, ale na miejscu zdarzenia czekaj\u0105 na nich agenci federalni, kt\u00f3rzy zabijaj\u0105 brada oraz udaje im si\u0119 postrzeli\u0107 townleya. trevor ucieka. okazuje si\u0119, \u017ce ca\u0142e zdarzenie by\u0142o zaplanowane przez michaela, kt\u00f3ry zawar\u0142 umow\u0119 z agentem federal investigation bureau (w skr\u00f3cie fib), dave\u2019em nortonem, i zmieni\u0142 nazwisko na \u201ede santa\u201d.\nnast\u0119pnie akcja przenosi si\u0119 do miasta los santos w 2013 roku. michael mieszka razem z rodzin\u0105 w los santos, gdzie poznaje franklina clintona. obaj dokonuj\u0105 zniszczenia domu meksyka\u0144skiego biznesmena martina madrazo, kt\u00f3ry \u017c\u0105da od nich odszkodowania w wysoko\u015bci 2,5 mln dolar\u00f3w. zmuszeni zostaj\u0105 przez to do dokonania napadu na sklep jubilerski \u201evangelico\u201d. zdarzenie to wzbudza niepok\u00f3j dave\u2019a nortona, kt\u00f3ry boi si\u0119 rozpoznania przest\u0119pcy przez agent\u00f3w fib. michaela rozpoznaje r\u00f3wnie\u017c trevor, kt\u00f3ry ma do niego \u017cal po wydarzeniach w ludendorffie. oddzia\u0142 fib ka\u017ce michaelowi, trevorowi i franklinowi pracowa\u0107 dla agencji pod gro\u017ab\u0105 upublicznienia sekret\u00f3w obci\u0105\u017caj\u0105cych michaela. trevor \u017c\u0105da od przyjaciela wyja\u015bnie\u0144 zwi\u0105zanych z jego upozorowan\u0105 \u015bmierci\u0105; zamierza tak\u017ce sprawdzi\u0107, kto le\u017cy w grobie michaela. gdy dowiaduje si\u0119, \u017ce to brad, zostawia przyjaciela w north yankton, gdzie michael zostaje wzi\u0119ty za kochanka trevora i uprowadzony przez cz\u0142onk\u00f3w chi\u0144skiej triady, z kt\u00f3r\u0105 zatargi mia\u0142 trevor. z opresji ratuje go franklin. wkr\u00f3tce jednak trevor wybacza przyjacielowi i pomaga mu oraz dave\u2019owi w walce z merryweather. w tym celu dokonuj\u0105 skoku na bank rezerw federalnych (ang. \u201ethe big one\u201d). stamt\u0105d kradn\u0105 4 tony z\u0142ota o warto\u015bci oko\u0142o 200 mln dolar\u00f3w. bohaterowie poznaj\u0105 devina westona, kt\u00f3ry zleca franklinowi i jego koledze lamarowi kradzie\u017c drogocennych aut, za kt\u00f3re p\u00f3\u017aniej nie wyp\u0142aca obiecanych pieni\u0119dzy. pewnego dnia w domu franklina zjawia si\u0119 devin weston, kt\u00f3ry proponuje franklinowi zab\u00f3jstwo michaela. franklin staje przed trudnym wyborem \u2013 albo zabije kt\u00f3rego\u015b z kompan\u00f3w, albo wraz z nimi rozprawi si\u0119 z devinem westonem i fib.\n\n\n== postacie ==\npo raz pierwszy w serii gier grand theft auto gracz ma mo\u017cliwo\u015b\u0107 zagrania czterema ca\u0142kowicie grywalnymi postaciami: trzema z trybu fabularnego oraz czwart\u0105, kt\u00f3ra zostaje odblokowana po pierwszym skorzystaniu z trybu online, staj\u0105c si\u0119 jednocze\u015bnie w tym trybie ca\u0142kowicie grywaln\u0105 postaci\u0105. ponadto w niekt\u00f3rych misjach z udzia\u0142em franklina gracz ma mo\u017cliwo\u015b\u0107 ogl\u0105dania \u015bwiata z punktu widzenia chopa \u2013 psa franklina.\n\n\n=== protagoni\u015bci ===\nmichael de santa (w\u0142a\u015bciwie michael townley) \u2013 jeden z trzech g\u0142\u00f3wnych bohater\u00f3w gry. urodzi\u0142 si\u0119 w 1965 lub 1968 roku na wschodnim wybrze\u017cu stan\u00f3w zjednoczonych. jest \u015bwietnym strzelcem. chc\u0105c si\u0119 ustatkowa\u0107, michael upozorowa\u0142 swoj\u0105 \u015bmier\u0107 przed reszt\u0105 wsp\u00f3\u0142pracownik\u00f3w podczas napadu w north yankton w 2004 roku, zmieni\u0142 swoje nazwisko oraz zamieszka\u0142 w luksusowej willi w rockford hills. ma trudn\u0105 sytuacj\u0119 rodzinn\u0105 \u2013 nienawidzi swojej \u017cony, kt\u00f3ra wydaje lekk\u0105 r\u0119k\u0105 zarobione przez niego pieni\u0105dze, a tak\u017ce zdradza go ze swoim op\u0142acanym instruktorem jogi. nie rozumie te\u017c swoich dzieci \u2013 uzale\u017cnionego od narkotyk\u00f3w jimmy\u2019ego, kt\u00f3ry nie okazuje mu szacunku i w ca\u0142o\u015bci obwinia za pope\u0142nione przez niego b\u0142\u0119dy oraz c\u00f3rki tracey, powi\u0105zanej z bran\u017c\u0105 pornograficzn\u0105 i niezwracaj\u0105c\u0105 na ojca uwagi. umiej\u0119tno\u015bci\u0105 specjaln\u0105 michaela jest czasowa mo\u017cliwo\u015b\u0107 strzelania z broni podczas spowolnionego tempa. g\u0142osu u\u017cyczy\u0142 mu ned luke.\ntrevor philips \u2013 jeden z trzech g\u0142\u00f3wnych bohater\u00f3w gry. stary przyjaciel michaela, kanadyjczyk. nienawidzi, jak kto\u015b rozpoznaje jego akcent. podobnie jak michael, zajmuje si\u0119 dzia\u0142alno\u015bci\u0105 przest\u0119pcz\u0105, z czasem na szerok\u0105 skal\u0119. w przesz\u0142o\u015bci obrabowa\u0142 z nim kilka bank\u00f3w. by\u0142 tak\u017ce pilotem wojskowym (jednak podczas testu psychologicznego wysz\u0142o na jaw, \u017ce trevor jest niezr\u00f3wnowa\u017cony psychicznie i zosta\u0142 wydalony z wojska), dzi\u0119ki czemu z \u0142atwo\u015bci\u0105 radzi sobie ze sterowaniem ka\u017cdego typu samolotu lub \u015bmig\u0142owca. trevor to typ psychopaty, kt\u00f3ry nie liczy si\u0119 z nikim. jest uzale\u017cniony od narkotyk\u00f3w oraz mieszka w przyczepie na pustyni sandy shores w blaine county. cz\u0119sto dokonuje w mie\u015bcie rzeczy typowych dla os\u00f3b niezr\u00f3wnowa\u017conych psychicznie \u2013 najcz\u0119\u015bciej robi to z ca\u0142kowit\u0105 bezwzgl\u0119dno\u015bci\u0105. umiej\u0119tno\u015bci\u0105 specjaln\u0105 trevora jest mo\u017cliwo\u015b\u0107 czasowego uaktywnienia trybu \u201efurii\u201d, by m\u00f3c zadawa\u0107 wi\u0119ksze szkody przeciwnikom oraz sta\u0107 si\u0119 bardziej wytrzyma\u0142ym na obra\u017cenia zadane od wrog\u00f3w. g\u0142osu i wizerunku u\u017cyczy\u0142 mu steven ogg.\nfranklin clinton \u2013 jeden z trzech g\u0142\u00f3wnych bohater\u00f3w gry. najm\u0142odszy z tr\u00f3jki protagonist\u00f3w. mieszka w po\u0142udniowej cz\u0119\u015bci miasta los santos (south central), pracuj\u0105c dla ormia\u0144skiego dilera luksusowych aut, simeona yetariana, kt\u00f3ry oferuje samochody ludziom sprzedaj\u0105c je na raty. clinton zajmuje si\u0119 egzekwowaniem d\u0142ug\u00f3w od klient\u00f3w wraz z jego najlepszym przyjacielem, lamarem davisem. podczas odbicia auta jimmy\u2019ego, poznaje michaela, kt\u00f3ry staje si\u0119 jego mentorem oraz nazywa go \u201esynem, jakiego zawsze chcia\u0142 mie\u0107\u201d. jest doskona\u0142ym kierowc\u0105. jest r\u00f3wnie\u017c cz\u0142onkiem rodzin z chamberlain hills, jednak nie anga\u017cuje si\u0119 zbytnio w gangsterskie porachunki. ma pod opiek\u0105 psa chopa, kt\u00f3ry formalnie nale\u017cy do lamara \u2013 jednak ten zbytnio mu o nim nie wypomina. umiej\u0119tno\u015bci\u0105 specjaln\u0105 franklina jest czasowa mo\u017cliwo\u015b\u0107 kierowania pojazdem w spowolnionym tempie. g\u0142osu u\u017cyczy\u0142 mu shawn fonteno.\n\n\n== rozgrywka ==\n\n\n=== wersja na playstation 3 i xbox 360 ===\ngrand theft auto v zosta\u0142o zaprojektowane w taki spos\u00f3b, aby usprawni\u0107 ka\u017cdy element rozgrywki z poprzednich cz\u0119\u015bci serii. obszar gry jest wi\u0119kszy ni\u017c obszar z gier red dead redemption, grand theft auto: san andreas i grand theft auto iv razem wzi\u0119tych. ponadto prze\u0142\u0105czanie si\u0119 mi\u0119dzy postaciami jest dynamiczne. protagoni\u015bci \u017cyj\u0105 tak\u017ce swoim w\u0142asnym \u201e\u017cyciem\u201d i wykonuj\u0105 r\u00f3\u017cne aktywno\u015bci, gdy nie s\u0105 sterowani przez gracza.\ngracz (jak w poprzednich cz\u0119\u015bciach gry z uniwersum 3d oraz hd) steruje protagonistami z perspektywy trzeciej osoby. mo\u017ce on porusza\u0107 si\u0119 po mapie bez wymogu wykonywania misji, kt\u00f3re z kolei odblokowuj\u0105 kolejne mo\u017cliwo\u015bci w grze. ponadto (w por\u00f3wnaniu z poprzednimi cz\u0119\u015bciami gry) swobodna rozgrywka gry zosta\u0142a wzbogacona o base jumping oraz mo\u017cliwo\u015b\u0107 nurkowania za pomoc\u0105 odpowiedniego sprz\u0119tu lub batyskafu. gracz mo\u017ce tak\u017ce korzysta\u0107 ze smartfon\u00f3w dost\u0119pnych u ka\u017cdego protagonisty (ka\u017cdy z nich posiada urz\u0105dzenie innej marki, kt\u00f3re odwzorowuj\u0105 popularne modele ze \u015bwiata rzeczywistego). mo\u017cna za pomoc\u0105 nich wykonywa\u0107 zdj\u0119cia u\u017cywaj\u0105c r\u00f3\u017cnych filtr\u00f3w, a tak\u017ce przegl\u0105da\u0107 strony internetowe, tak jak w grand theft auto iv.\ngrywalni (kierowani przez gracza) s\u0105 trzej protagoni\u015bci \u2013 trevor philips, franklin clinton oraz michael de santa, kt\u00f3rzy wykonuj\u0105 misje g\u0142\u00f3wnie polegaj\u0105ce na pope\u0142nianiu przest\u0119pstw, wy\u015bwiadczaniu przys\u0142ug konkretnym osobom, a tak\u017ce zajmowaniu si\u0119 nielegalnymi interesami. w p\u00f3\u017aniejszej cz\u0119\u015bci gry misje polegaj\u0105 tak\u017ce na rozwi\u0105zywaniu problem\u00f3w, z kt\u00f3rymi zmagaj\u0105 si\u0119 g\u0142\u00f3wni bohaterowie. gdy misj\u0119 wykonuje wi\u0119cej ni\u017c jeden protagonista, gracz mo\u017ce si\u0119 mi\u0119dzy nimi prze\u0142\u0105cza\u0107, a w trakcie wykonywania niekt\u00f3rych zada\u0144 istnieje tak\u017ce mo\u017cliwo\u015b\u0107 obserwowania \u015bwiata z punktu widzenia psa franklina \u2013 chopa. ka\u017cdy z bohater\u00f3w posiada specjalne, indywidualne umiej\u0119tno\u015bci, kt\u00f3re s\u0105 bardzo pomocne w trakcie wykonywania zada\u0144 (np. trevor posiada wi\u0119ksze zdolno\u015bci pilota\u017cu samolotu od pozosta\u0142ej dw\u00f3jki, a michael potrafi strzela\u0107 do wrog\u00f3w w spowolnionym tempie). bohaterowie po raz pierwszy w serii gier grand theft auto mog\u0105 porusza\u0107 si\u0119 po cichu (ruch postaci zaczerpni\u0119ty z gier nazywanych \u201eskradankami\u201d) oraz w tym trybie obezw\u0142adnia\u0107 przeciwnika bez alarmowania reszty wrog\u00f3w.\ndopracowany zosta\u0142 tak\u017ce hud oraz wy\u015bwietlane na nim informacje. gdy gracz otrzyma obra\u017cenia, jego zdrowie b\u0119dzie si\u0119 dynamicznie regenerowa\u0142o do po\u0142owy pe\u0142nego poziomu. oddzia\u0142y policyjne posiadaj\u0105 sw\u00f3j okre\u015blony zasi\u0119g widzenia, dzi\u0119ki czemu ucieczka z okre\u015blonego terenu poszukiwa\u0144 gracza (jak w poprzedniej numerycznie cz\u0119\u015bci serii) nie jest jedyn\u0105 mo\u017cliwo\u015bci\u0105 unikni\u0119cia schwytania przez str\u00f3\u017c\u00f3w prawa. je\u017celi ukryje si\u0119 i nie zostanie zauwa\u017cony przez policjant\u00f3w, to zaniechaj\u0105 oni dalszych poszukiwa\u0144. ponadto wraz z ka\u017cdym wzrostem wska\u017anika \u015bcigania gracza przez policj\u0119, ta staje si\u0119 coraz bardziej agresywna oraz d\u0105\u017cy do natychmiastowej \u015bmierci \u015bciganego. podczas wykonywanych misji pojawiaj\u0105 si\u0119 r\u00f3wnie\u017c odpowiednie oznaczenia o przewadze strategicznej protagonisty w okre\u015blonym momencie (co zazwyczaj jest informacj\u0105 dla gracza, by przej\u0105\u0142 nad nim sterowanie w okre\u015blonym momencie), lub jego niskim stanie zdrowia i oczekiwanej pomocy.\nprotagoni\u015bci podczas wykonywanych napad\u00f3w nawi\u0105zuj\u0105 tak\u017ce kontakt z naj\u0119tymi wsp\u00f3\u0142pracownikami, kt\u00f3rzy im pomagaj\u0105 przy rabunkach. zale\u017cnie od oferowanej p\u0142acy w postaci udzia\u0142u z \u0142upu uzyskanego z napadu, ka\u017cdy najemnik posiada inne specjalizacje, umiej\u0119tno\u015bci, sprz\u0119t, a tak\u017ce predyspozycje do sposobu wykonywania rabunku, kt\u00f3re s\u0105 planowane przed misj\u0105 przez michaela oraz lestera cresta. pr\u00f3cz samego planu napadu, gracz musi zorganizowa\u0107 tak\u017ce sprz\u0119t s\u0142u\u017c\u0105cy ucieczce przed policj\u0105 po dokonaniu skoku.\ngrand theft auto v jest pierwsz\u0105 gr\u0105 z serii, gdzie wyst\u0119puje wiele gatunk\u00f3w zwierz\u0105t, kt\u00f3re mo\u017cna napotka\u0107 w mie\u015bcie i w \u015brodowisku naturalnym. s\u0105 tak\u017ce te, z kt\u00f3rymi mo\u017cna wej\u015b\u0107 w interakcje (m.in. pies chop, kt\u00f3rego franklin mo\u017ce wyprowadza\u0107 na spacer; gracz mo\u017ce obserwowa\u0107 \u015bwiat jego oczami podczas okre\u015blonych misji). niekt\u00f3re za\u015b staj\u0105 si\u0119 celem polowa\u0144 \u2013 a polowania natomiast zadaniem do wykonania po przyj\u0119ciu przez gracza misji.\n\n\n=== wersja na playstation 4, xbox one i pc ===\nrockstar games za po\u015brednictwem portalu ign udost\u0119pni\u0142o nowo\u015bci, kt\u00f3re pojawi\u0105 si\u0119 w od\u015bwie\u017conej wersji gry na konsole \u00f3smej generacji oraz komputery osobiste. s\u0105 to przede wszystkim: widok z perspektywy pierwszej osoby z mo\u017cliwo\u015bci\u0105 jej prze\u0142\u0105czania w dowolnym momencie gry (oraz mo\u017cliwo\u015bci\u0105 korzystania z telefonu w wersji tr\u00f3jwymiarowej), odtwarzanie gry w jako\u015bci 1080p oraz 30 klatkach na sekund\u0119 dla konsoli \u00f3smej generacji, a dla komputer\u00f3w osobistych obs\u0142uga jako\u015bci 4k wraz z 60 klatkami na sekund\u0119; dodano ponad 100 utwor\u00f3w muzycznych do radia oraz usprawniono wiele aspekt\u00f3w graficznych. dodano tak\u017ce dwie godziny muzyki do \u015bcie\u017cki d\u017awi\u0119kowej.\nw wersji na komputery osobiste rockstar north zaimplementowa\u0142 tak\u017ce tryb re\u017cyserski oraz autorski edytor film\u00f3w, rockstar editor. tryb re\u017cysera pozwala na uzyskanie dost\u0119pu do wszystkich mo\u017cliwych modeli w grze (kt\u00f3re s\u0105 odblokowane dopiero po zagraniu w gta online, b\u0105d\u017a uko\u0144czeniu kampanii trybu jednoosobowego), kt\u00f3re mog\u0105 wypowiada\u0107 kwestie, oraz mo\u017cliwa jest dowolna modyfikacja owych modeli, parametr\u00f3w \u015bwiata, szybko\u015bci kamery, jej pozycji, tempa sceny itp. nagrane uj\u0119cia mo\u017cna p\u00f3\u017aniej edytowa\u0107 w programie rockstar editor, a ponadto odtwarza\u0107 projekt w trybie pe\u0142noekranowym, doda\u0107 do klipu tekst, lub wstawi\u0107 \u015bcie\u017ck\u0119 d\u017awi\u0119kow\u0105 z gry. gotowy film mo\u017cna opublikowa\u0107 na przyk\u0142ad w serwisie youtube lub platformie rockstar games social club (na kt\u00f3rej mo\u017cna wzi\u0105\u0107 udzia\u0142 w konkursach powi\u0105zanych z tworzeniem film\u00f3w w edytorze). dzie\u0144 przed premier\u0105 gry w wersji na komputery osobiste rockstar games na swoim kanale na portalu youtube opublikowa\u0142 film b\u0119d\u0105cy wprowadzeniem do edytora film\u00f3w oraz trybu re\u017cysera. edytor film\u00f3w wraz z trybem re\u017cyserskim zosta\u0142y zaimplementowane latem 2015 roku.\n\n\n== \u015bcie\u017cka d\u017awi\u0119kowa ==\n\u015bcie\u017cka d\u017awi\u0119kowa z gry \u2013 the music of grand theft auto v \u2013 zosta\u0142a wydana 24 wrze\u015bnia 2013 roku. 21 kwietnia 2015 roku zosta\u0142 wydany album the alchemist i oh no welcome to los santos inspirowany muzyk\u0105 ze \u015bcie\u017cki d\u017awi\u0119kowej, kt\u00f3ry zosta\u0142 umieszczony w wersji gry na pc jako cz\u0119\u015b\u0107 \u015bcie\u017cki d\u017awi\u0119kowej (stacja radiowa).\n\n\n== produkcja i wydanie ==\n\n\n=== wersja na playstation 3 i xbox 360 ===\ngrand theft auto v zosta\u0142o oficjalnie zapowiedziane przez rockstar games 25 pa\u017adziernika 2011 roku, a 2 listopada 2011 zosta\u0142 zaprezentowany oficjalny trailer gry. drugi zwiastun gry mia\u0142 premier\u0119 14 listopada 2012 roku, a oficjalny film z rozgrywki ukaza\u0142 si\u0119 9 lipca 2013. premierowy zwiastun z gry na konsole \u00f3smej generacji pojawi\u0142 si\u0119 osiem dni przed premier\u0105 od\u015bwie\u017conej wersji gry, a na komputery osobiste \u2013 12 dni przed premier\u0105, a tak\u017ce trailer z napad\u00f3w dzie\u0144 p\u00f3\u017aniej (ameryka\u0144ska firma komputerowa nvidia wsp\u00f3\u0142pracuj\u0105ca z rockstar north o\u015bwiadczy\u0142a, \u017ce zosta\u0142 on stworzony w edytorze video w grze, kt\u00f3ry b\u0119dzie dost\u0119pny w wersji na komputery osobiste). obszar gry jest wzorowany na metropolii los angeles oraz po\u0142udniowej kalifornii. poza wersj\u0105 standardow\u0105 gra zosta\u0142a tak\u017ce wydana w edycji specjalnej i kolekcjonerskiej, w kt\u00f3rych sk\u0142ad wchodz\u0105 m.in. mapa miasta, czapka oraz saszetka na pieni\u0105dze. produkcja grand theft auto v poch\u0142on\u0119\u0142a 115 mln dolar\u00f3w, natomiast na promocj\u0119 gry wydano ok. 150 mln, przez co jedenasta cz\u0119\u015b\u0107 serii sta\u0142a si\u0119 najdro\u017csz\u0105 gr\u0105 w historii bran\u017cy rozrywki elektronicznej.\n\n\n=== grand theft auto online ===\ngrand theft auto v jest pierwsz\u0105 gr\u0105 w historii serii grand theft auto, w kt\u00f3rej firma rockstar games intensywnie wspiera tryb wieloosobowy, implementuj\u0105c go ju\u017c w pocz\u0105tkowej wersji gry. dodatek grand theft auto online zosta\u0142 uruchomiony 1 pa\u017adziernika 2013 roku dla konsol si\u00f3dmej generacji. dla konsol \u00f3smej generacji oraz komputer\u00f3w osobistych tryb online zosta\u0142 uruchomiony w dniu premiery tych wersji. do trybu gracz mo\u017ce do\u0142\u0105czy\u0107 poprzez wybranie czwartej, uprzednio stworzonej od podstaw przez gracza postaci spo\u015br\u00f3d tr\u00f3jki protagonist\u00f3w w menu gry trybu jednoosobowego.\n\n\n=== wersja na playstation 4, xbox one i pc ===\ndnia 10 czerwca 2014 roku (po niespe\u0142na 9 miesi\u0105cach od premiery gry na konsole si\u00f3dmej generacji) gra zosta\u0142a zapowiedziana oraz zaprezentowana podczas konferencji firmy sony na targach gier e3 przez przedstawicieli firmy take-two interactive na komputery osobiste oraz konsole xbox one i playstation 4, ustalaj\u0105c najpierw bli\u017cej nieznan\u0105 dat\u0119 premiery w okresie jesieni 2014 roku, a nast\u0119pnie ustalaj\u0105c dat\u0119 premiery od\u015bwie\u017conej wersji gry na 18 listopada 2014 dla konsol \u00f3smej generacji, a dla komputer\u00f3w osobistych wyznaczaj\u0105c dat\u0119 27 stycznia 2015 roku, nast\u0119pnie 24 marca 2015, a p\u00f3\u017aniej \u2013 ostatecznie \u2013 na dat\u0119 14 kwietnia 2015 roku. pojawi\u0142 si\u0119 tak\u017ce z tej okazji filmik oraz sze\u015b\u0107 zrzut\u00f3w ekranu z gry. ponadto firma rockstar games og\u0142osi\u0142a, \u017ce pojawi si\u0119 wyj\u0105tkowa zawarto\u015b\u0107 dla graczy, kt\u00f3rzy kupili od\u015bwie\u017con\u0105 wersj\u0119 gry, je\u015bli grali tak\u017ce w gr\u0119 w wersji na konsole si\u00f3dmej generacji.\nrockstar games na swojej oficjalnej witrynie zapowiedzia\u0142o zmiany w powy\u017cszych wersjach gry, jakimi s\u0105 m.in. nowe rodzaje broni, pojazdy, posiad\u0142o\u015bci, czy te\u017c usprawnione modyfikowanie wygl\u0105du grywalnych postaci. pojawi\u0142 si\u0119 tak\u017ce edytor film\u00f3w, kt\u00f3re zosta\u0142y nagrane podczas rozgrywki. po og\u0142oszeniu dat premier od\u015bwie\u017conej wersji gry na komputery osobiste i konsole \u00f3smej generacji firma rockstar zapowiedzia\u0142a, \u017ce liczba graczy w trybie wieloosobowym zostanie zwi\u0119kszona do 30 graczy, ponadto gracze konsol si\u00f3dmej generacji b\u0119d\u0105 mogli przenie\u015b\u0107 swoje zapisane stany gry do od\u015bwie\u017conej wersji gry po zsynchronizowaniu z platform\u0105 rockstar games social club. opr\u00f3cz tego wszystkie dodatki dlc wydane na konsole si\u00f3dmej generacji znajd\u0105 si\u0119 r\u00f3wnie\u017c w nowych wersjach; pojawi\u0142 si\u0119 tak\u017ce oficjalny trailer gry. gra jest dost\u0119pna w dystrybucji cyfrowej na platformie steam. jej zakup w przedsprzeda\u017cy przydziela kupuj\u0105cemu bonus w postaci p\u00f3\u0142tora miliona dolar\u00f3w do wydania w grze (p\u00f3\u0142 miliona dla trybu jednoosobowego i milion dla trybu wieloosobowego), a tak\u017ce darmow\u0105 kopi\u0119 gry grand theft auto: san andreas, je\u015bli kupi on gr\u0119 do 1 lutego (ofert\u0119 jednak w tym dniu przed\u0142u\u017cono do 9 marca ju\u017c bez darmowej kopii gry, a p\u00f3\u017aniej \u2013 po nast\u0119pnym przeniesieniu daty premiery gry na komputery osobiste \u2013 przed\u0142u\u017cono j\u0105 do 31 marca). gta v obs\u0142uguje kontrolery steam oraz system steamos. 27 lutego i 27 marca 2015 roku rockstar games opublikowa\u0142o po 15 nowych zrzut\u00f3w ekranu na news z wersji gry na komputery osobiste. 6 dni przed premier\u0105 portal pc gamer opublikowa\u0142 24 nowe zrzuty ekranu z gry na platform\u0119 pc.\n\n\n=== wersja na playstation 5 i xbox series x/s ===\nw czerwcu 2020 podczas konferencji the future of gaming przedsi\u0119biorstwa sony poinformowano, \u017ce grand theft auto v zostanie wydane r\u00f3wnie\u017c na konsole playstation 5 oraz xbox series x/s. zapowiedziano, \u017ce gra zostanie zoptymalizowana pod wzgl\u0119dem wydajno\u015bci, otrzyma poprawki techniczne i od\u015bwie\u017con\u0105 opraw\u0119 wizualn\u0105. pocz\u0105tkowo premier\u0119 nowej wersji gry zaplanowano na drug\u0105 po\u0142ow\u0119 2021 roku, jednak we wrze\u015bniu 2021 termin przesuni\u0119to na marzec 2022.\n\n\n== odbi\u00f3r gry ==\ngrand theft auto v zosta\u0142a pozytywnie przyj\u0119ta przez krytyk\u00f3w. \u015brednia ocen w serwisie metacritic wynosi 97/100 na konsole xbox 360 i playstation 3. recenzenci chwalili otwarty \u015bwiat gry i rozbudowany g\u0142\u00f3wny w\u0105tek fabularny. trzy dni po premierze gra zosta\u0142a umiejscowiona przez redakcj\u0119 serwisu ign na drugim miejscu listy \u201ethe top 25 xbox 360 games\u201d.\nwed\u0142ug recenzenta z portalu edge mo\u017cliwo\u015b\u0107 prze\u0142\u0105czania si\u0119 pomi\u0119dzy protagonistami jest u\u0142atwieniem w postaci unikania d\u0142ugiego czasu podr\u00f3\u017cy do punktu, gdzie rozpoczyna si\u0119 konkretna misja. matt bertz z \u201egame informer\u201d uzna\u0142 tak\u017ce, \u017ce ich prze\u0142\u0105czanie znacz\u0105co dynamizuje przebieg akcji podczas wykonywanych misji. tom bramwell z portalu eurogamer doda\u0142, \u017ce ta opcja staje si\u0119 swego rodzaju elementem taktycznym podczas strzelaniny i znacz\u0105co u\u0142atwia wykonywanie zada\u0144, w por\u00f3wnaniu z poprzednimi grami z serii grand theft auto. ponadto keza mcdonald z portalu ign oznajmi\u0142, \u017ce owe przej\u015bcia podczas strzelanin powoduj\u0105 mniej przewidywalne nast\u0119pstwa przy wykonywanych zadaniach.\n\n\n=== sprzeda\u017c ===\ngrand theft auto v by\u0142o najlepiej sprzedaj\u0105c\u0105 si\u0119 gr\u0105 w stanach zjednoczonych w 2013 roku (pod uwag\u0119 brano tylko sprzeda\u017c wersji pude\u0142kowej), w wielkiej brytanii gra by\u0142a najlepiej sprzedaj\u0105cym si\u0119 produktem bran\u017cy rozrywkowej tego roku. gra by\u0142a tak\u017ce najszybciej sprzedaj\u0105cym si\u0119 tytu\u0142em po premierze w polsce, w 24 godziny gra zosta\u0142a sprzedana w 60 000 egzemplarzach. w 2014 roku gra osi\u0105gn\u0119\u0142a rekord dochodu (94 000 000 funt\u00f3w), a tak\u017ce sprzeda\u017cy wszech czas\u00f3w w wielkiej brytanii. w sierpniu 2015 liczba rozes\u0142anych egzemplarzy do sklep\u00f3w wynios\u0142a 54 miliony, a w styczniu 2018 roku ponad 90 milion\u00f3w.\n\n\n=== kontrowersje ===\ngra spotka\u0142a si\u0119 r\u00f3wnie\u017c z fal\u0105 kontrowersji spowodowanych tre\u015bciami oraz rzekomymi naruszeniami wizerunku znanych os\u00f3b lub utwor\u00f3w muzycznych, kt\u00f3re s\u0105 zawarte w grand theft auto v.\n\n\n==== ukazywanie tortur ====\nmisja \u201ejak na szkoleniu\u201d (ang. by the book) ukazuje torturowanie cz\u0142owieka zatrzymanego podczas akcji fib przez trevora, by w ten spos\u00f3b wyci\u0105gn\u0105\u0107 od niego informacje na temat azerbejd\u017ca\u0144skiego uciekiniera stwarzaj\u0105cego zagro\u017cenie dla instytucji fib. gracz ma mo\u017cliwo\u015b\u0107 wybrania tortur, kt\u00f3re g\u0142\u00f3wny protagonista zastosuje na swojej ofierze. wywo\u0142a\u0142o to kontrowersje w\u015br\u00f3d recenzent\u00f3w oraz komentator\u00f3w.\nkeith best z brytyjskiej organizacji pozarz\u0105dowej freedom from torture stwierdzi\u0142, \u017ce tw\u00f3rcy gry \u201eprzekroczyli \u00abpewn\u0105\u00bb granic\u0119\u201d. ponadto keith vaz z brytyjskiej partii pracy wyrazi\u0142 obaw\u0119 o negatywnym wp\u0142ywie przebiegu misji na niepe\u0142noletnich graczy.\n\n\n==== post\u0119powania prawne ====\nw pa\u017adzierniku 2013 roku, raper daz dillinger z\u0142o\u017cy\u0142 pozew do rockstar games oraz take-two interactive o wycofanie i skasowanie produktu grand theft auto v z powodu rzekomego wykorzystania jego dw\u00f3ch utwor\u00f3w w grze bez jego zezwolenia, pos\u0105dzaj\u0105c oba przedsi\u0119biorstwa o kradzie\u017c.\nw lutym 2014 roku osobowo\u015b\u0107 ameryka\u0144skiej telewizji \u2013 karen gravano \u2013 postawi\u0142a zarzut firmie rockstar games, \u017ce jedna z postaci zaimplementowanych w grze opiera si\u0119 na jej historii oraz jest jej podobizn\u0105 przedstawion\u0105 bez jej zgody. studio rockstara w kwietniu z\u0142o\u017cy\u0142o pro\u015bb\u0119 o oddalenie owego pozwu ze wzgl\u0119du na wykluczenie zarzut\u00f3w przez pierwsz\u0105 poprawk\u0119 do konstytucji stan\u00f3w zjednoczonych.\nw lipcu 2014 roku aktorka lindsay lohan tak\u017ce z\u0142o\u017cy\u0142a pozew twierdz\u0105c, \u017ce jedna z postaci w grze zawiera jej podobizn\u0119, a tak\u017ce zosta\u0142 wykorzystany jej g\u0142os i rodzaj odzie\u017cy bez pozwolenia.\n\n\n==== inne ====\naustralijskie przedsi\u0119biorstwo target australia po przeprowadzonej w internecie petycji wycofa\u0142o gr\u0119 ze sprzeda\u017cy w swoich sklepach z powodu ukazywania w grand theft auto v przemocy wobec kobiet.\n\n\n== uwagi ==\n\n\n== przypisy ==\n\n\n== linki zewn\u0119trzne ==\noficjalna strona gry. rockstar games. [dost\u0119p 2020-08-23]. (pol. \u2022 ang. \u2022 fr. \u2022 hiszp. \u2022 niem. \u2022 w\u0142. \u2022 port. \u2022 jap. \u2022 kor. \u2022 ros.).\ngrand theft auto wiki. [dost\u0119p 2013-09-30]. (pol.)."