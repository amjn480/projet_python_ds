"die verenigde arabiese emirate se nasionale krieketspan (arabies: \u0641\u0631\u064a\u0642 \u0627\u0644\u0625\u0645\u0627\u0631\u0627\u062a \u0627\u0644\u0648\u0637\u0646\u064a \u0644\u0644\u0643\u0631\u064a\u0643\u064a\u062a) is die nasionale krieketspan wat die verenigde arabiese emirate (vae) in internasionale krieket verteenwoordig. hulle word deur die emiratiese krieketraad (ecb, van engels: emirates cricket board) bestuur wat in 1989 \u2019n geaffilieerde lid van die internasionale krieketraad (ikr) en een jaar later \u2019n geassosieerde lid geword het. sedert 2005 is die ikr se administratiewe kantore in doebai gesetel, terwyl die hoofkantoor nog steeds op lord\u2019s in londen is.\ndie verenigde arabiese emirate is een van die opkomende edi-spanne; hulle het die akr-trofee tussen 2000 en 2006 vier keer agtereenvolgens gewen, en was ook naaswenners by drie ander geleenthede (in 1996, 1998 en 2008) sedert di\u00e9 toernooi vir die eerste keer uitgespeel is. hulle het die 1994-krieketw\u00eareldbekerkwalifikasie gewen en aan die krieketw\u00eareldbeker 1996 deelgeneem. bykomende edi-wedstryde is tydens die asiatiese bekertoernooie in 2004 en 2008 gespeel. tydens die 2014-krieketw\u00eareldbekerkwalifikasie het hulle in die tweede plek na skotland ge\u00ebindig en sodoende vir die krieketw\u00eareldbeker 2015 gekwalifiseer en edi-status tot in 2018 verkry.in april 2018 het die ikr besluit om aan al sy lede volle t20i-status toe te ken. vervolgens sal al die t20i-wedstryde wat die verenigde arabiese emirate n\u00e1 1 januarie 2019 teen ander ikr-lede speel, as \u2019n volle t20i erken word. die verenigde arabiese emirate is tans (november 2023) 19de op die eendagranglys en 17de op die twintig20-w\u00eareldranglys.\n\n\n== beheerliggaam ==\ndie emiratiese krieketraad (engels: emirates cricket board, ecb) is in 1989 gestig en verantwoordelik vir die re\u00ebling van krieket in die emirate. in 1990 het hulle as \u2019n assossiaatlid by die internasionale krieketraad (ikr) aangesluit.\ndie emiratiese krieketraad bestuur al die verenigde arabiese emirate se verteenwoordigende nasionale spanne, insluitende die mans, vroue en jeug. hulle is ook verantwoordelik vir die bestuur en organisasie van edi- en t20i-reekse teen ander spanne, en die re\u00ebling van internasionale wedstryde tuis. daarbenewens is die ecb verantwoordelik vir inkomsteverkryging deur die verkoop van kaartjies, borgskappe en uitsaairegte, veral in verband met die verenigde arabiese emirate se span.\nkinders en jongmense word reeds op skool aan krieket bekend gestel en na gelang van hul belangstelling en talent begin hul met hul afrigting. nes ander krieketlande beskik die verenigde arabiese emirate oor \u2019n o/19-nasionale span wat aan die o/19-krieketw\u00eareldbeker deelneem.\n\n\n== geskiedenis ==\n\n\n=== invoering en vestiging van krieket ===\nin 1892 het die verenigde koninkryk verantwoordelikheid oorgeneem vir die sjeikdomme langs die persiese golf, destyds \u201cverdragskus\u201d genoem. soldate van die britse le\u00ebr het krieket saamgeneem en di\u00e9 sportsoort op \u2019n informele vlak beoefen. die eerste amptelike wedstryde is tydens die tweede w\u00eareldoorlog gespeel, toe personeel van die britse lugmag en ander britse statebondmagte (insluitende eersterangse en klubspelers uit australi\u00eb, nieu-seeland en suid-afrika) in stede soos ajman, al ain, doebai en sharjah gestasioneer was en hulle hul gunsteling tydverdryf beoefen het. die kolfblaaie wat hulle rondom die sharjah-lugmagbasis opgerig het, is n\u00e1 die einde van die w\u00eareldoorlog deur britte en ander buitelandse personeel verder gebruik.inwoners van sharjah het teen inwoners van doebai in plaaslike derbies, wat in doebai aangebied is, begin speel. die \u201ctuinstad\u201d van al ain beskik oor die oudste krieketraad in die hele verenigde arabiese emirate. gedurende die 1960\u2019s is die eerste krieketklubs gestig. die sport se gewildheid het n\u00e1 die onafhanklikheidwording van die verenigde arabiese emirate in 1971 begin afgeneem. nadat suid-asiatiese werkersmigrante hulle in di\u00e9 land begin kom vestig het, het hulle hul passie vir krieket saamgeneem. die plaaslike arabiese bevolking, wat in indi\u00eb en pakistan opgevoed is, het die nodige infrastruktuur opgerig en van die 1980\u2019s af is plaaslike toernooie aangebied.\n\n\n=== die nasionale span se eerste jare ===\nin 1976 het die nasionale span sy eerste wedstryd teen die pakistanse internasionale lugdiens se eersterangse span in sharjah gespeel. die toeriste het 345/5 in hul 50 boulbeurte aangeteken en die gasheer was op 88/4 n\u00e1 28 boulbeurte, toe di\u00e9 wedstryd weens re\u00ebn afgelas is. in 1980 is plaaslike krieketbeheerliggame in doebai en sharjah gestig en een jaar later is die sharjah-krieketstadion ingewy, wat deur ryk inwoners befonds is. internasionale wedstryde in die emirate het meestal sonder die plaaslike nasionale span plaasgevind, so die asiatiese beker 1984, wat in hierdie stadion aangebied is. tydens di\u00e9 toernooi is die eerste edis in die emirate aangebied; deelnemers was indi\u00eb, pakistan en sri lanka. vier jaar later is hier die austral-asiatiese beker tussen australi\u00eb, bangladesj, indi\u00eb, nieu-seeland, pakistan en sri lanka aangebied. in 1995 het die emirate die asiatiese beker tussen bangladesj, indi\u00eb, pakistan en sri lanka aangebied, weer sonder eie deelname. altesaam is op die stadion meer as 200 edis en vier toetswedstryde aangebied. weens veiligheidskwessies het die pakistaanse beheerliggaam van sy tuiswedstryde na die emirate verskuif. ook afghanistan moes weens die veiligheidsituasie van sy tuiswedstryde hierheen verskuif.in 1984 het hulle by die asiatiese krieketraad aangesluit. in 1989 is die emiratiese krieketraad (engels: emirates cricket board, ecb) gestig en hulle het in dieselfde jaar \u2019n geaffilieerde lid van die internasionale krieketraad (ikr) geword, wat hulle vir wedstryde teen ander nasionale spanne toegelaat het. reeds in die daaropvolgende jaar het die beheerliggaam \u2019n assossiaatlid geword. weens sy nielidmaatskap in die w\u00eareldbeheerliggaam kon die nasionale span nie aan die kwalifiserings vir die krieketw\u00eareldbekertoernooie in 1979, 1983, 1987 en 1992 deelneem nie. dieselfde het gegeld vir die asiatiese bekertoernooie in 1984, 1986, 1988, 1990 en 1995. in 1990 het die nasionale span twee keer swak teen nederland verloor. hierdie nederlae het verduidelik dat die verenigde arabiese emirate nog baie moes doen om tydens die ikr-trofee in 1994 suksesvol te wees en die ekr het toe \u2019n omstrede beleid goedgekeur.\n\n\n=== op pad na die eerste krieketw\u00eareldbekerdeelname ===\nten einde van \u2019n suksesvolle nasionale span tydens die ikr-trofee 1994 in kenia het die ekr verskeie eersterangse spelers in indi\u00eb, pakistan en sri lanka betrek om \u2019n werkgeleentheid in di\u00e9 land te vat, sodat hulle volgens die residensi\u00eble vereistes vir die verenigde arabiese emirate se nasionale krieketspan kon speel. met die inheemse kaptein sultan zarawani het die verenigde arabiese emirate die trofee ingepalm en daarmee vir die krieketw\u00eareldbeker 1996 gekwalifiseer. dit was hul eerste sukses in hul eerste probeerslag. hulle het die gasheer kenia in die eindstryd verslaan (met twee paaltjies). die keniaanse spelers en die krieketraad was baie ontsteld oor die feit dat hulle verslaan is deur \u2019n span wat volgens hulle en ander waarnemers uit \u201chuursoldate\u201d bestaan het. die ikr het oor di\u00e9 dispuut geswyg, maar hulle het die vereistes vir nasionale spanne verhoog.tydens die austral-asiatiese beker 1994 het die emiratiese gasheer sy eerste edis teen indi\u00eb en pakistan gespeel, maar hulle is n\u00e1 twee nederlae reeds in die groepfase uitgeskakel. die emiratis het laaste ge\u00ebindig tydens \u2019n driehoekige reeks teen kenia en nederland in dieselfde jaar en ook in 1995 laaste tydens \u2019n toernooi teen die a-spanne van die volle lede indi\u00eb, pakistan en sri lanka. \u2019n jaar later het die span aan die pakistanse edi-toernooi deelgeneem en een van vier wedstryde gewen. tydens die krieketw\u00eareldbeker 1996 in indi\u00eb, pakistan en sri lanka het hulle vir die eerste keer aan di\u00e9 toernooi deelgeneem, maar al hul wedstryde behalwe vir di\u00e9 teen nederland verloor: teen suid-afrika (met 169 lopies), teen engeland (met agt paaltjies), teen pakistan (met nege paaltjies) en teen nieu-seeland (met 109 lopies). die ontmoeting met nederland was die eerste edi-wedstryd tussen twee assossiaatlede van die ikr en die eerste edi-oorwinning vir die verenigde arabiese emirate (met sewe paaltjies).tydens die eerste akr-trofee 1996 in maleisi\u00eb het die verenigde arabiese emirate n\u00e1 hul nederlaag in die eindstryd teen bangladesj (met 108 lopies) as naaswenner ge\u00ebindig, waarmee hulle die asiatiese beker 1997 misgeloop het. weens die verhoogde vereistes vir nasionale spanne was die verenigde arabiese emirate nie in staat om hul sukses van 1994 te herhaal nie, tydens die ikr-trofee 1997 in maleisi\u00eb het hulle in die tiende plek ge\u00ebindig. tydens die halfeindstryd van die akr-trofee 1998 in nepal is die verenigde arabiese emirate deur bangladesj met ses paaltjies verslaan en hulle het ook die asiatiese beker 2000 misgeloop.\n\n\n=== in die nuwe millennium ===\noor die jare heen kon die span, nadat bangladesj in 2000 \u2019n volle lid van die ikr geword het, homself as die beste assossiaatlid in asi\u00eb vestig, hoewel hulle nie met die beste assossiaatlid van europa en noord-amerika kon meeding nie. die emirate het die akr-trofe\u00eb in 2000 en 2002 gewen, nadat hulle onderskeidelik hongkong (met drie paaltjies) en nepal (met ses paaltjies) in die eindstryde verslaan en sodoende vir die daaropvolgende asiatiese bekertoernooie in 2004 en 2008 gekwalifiseer het. tydens die ikr-trofee 2001 in kanada het die emirate egter in die vyfde plek ge\u00ebindig en sodoende die krieketw\u00eareldbeker 2003 misgeloop. tydens die hong kong cricket sixes in dieselfde jaar het hulle daarin geslaag om australi\u00eb twee keer te klop.in 2004 het die verenigde arabiese emirate die sesnasies-uitdaagtoernooi 2004 aangebied en volgens punte gelykop met vier ander spanne in die vyfde plek ge\u00ebindig. in dieselfde jaar het die emirate hul eerste interkontinentale bekerwedstryd teen nepal gespeel, waartydens ali asad nege paaltjies in die eerste beurt geneem het. daarna het die emirate maleisi\u00eb verslaan, maar in die halfeindstryd teen kanada verloor. die verenigde arabiese emirate het die akr-trofee gewen, nadat hulle oman in die eindstryd met 94 lopies geklop het. daarna het hulle weer edi-krieket gespeel, maar hulle is deur beide indi\u00eb (met 116 lopies) en sri lanka (ook met 116 lopies) in die eerste rondte van die asiatiese beker 2004 verslaan. tydens die hong kong cricket sixes het hulle in die vierde plek ge\u00ebindig, nadat hulle sowel indi\u00eb asook suid-afrika verslaan het.die verenigde arabiese emirate het tydens die interkontinentale beker 2005 weer die halfeindstryd gehaal, hoewel hulle in die eerste rondte teen nepal verloor het. daarna het hulle in sharjah \u2019n reeks teen engeland a gespeel, maar hulle is in al hul vier wedstryde verslaan. daarna het hulle hongkong in die eindstryd van die eerste acc fast track countries tournament 2004/05 geklop. tydens die ikr-trofee 2005 in ierland het die emiratis sesde ge\u00ebindig en daarmee die krieketw\u00eareldbeker 2007 naelskraap misgeloop. aansluitend het hulle die tweede acc fast track countries tournament 2005/06 gewen. die emirate het hongkong in die eindstryd van die akr-beker 2006 in maleisi\u00eb met vyf paaltjies verslaan, maar hul interkontinentale bekerveldtog het met \u2019n beurtnederlaag teen namibi\u00eb begin. daarop het \u2019n gelykop teen skotland en \u2019n nederlaag teen ierland gevolg, weer met \u2019n beurt, nadat eoin morgan met 209 onoorwonne lopies \u2019n nuwe ierse rekord opgestel het. tydens die eerste akr t20i-beker 2007 het die emirate in die vierde plek en tydens die derde en laaste acc fast track countries tournament n\u00e1 nepal in die tweede plek ge\u00ebindig.\ndie interkontinentale beker 2007/08 het teleurstellend verloop, aangesien die emirate net een oorwinning teen bermuda in hul sewe wedstryde kon aanteken, terwyl hulle teen skotland onbeslis gespeel het en deur kanada verslaan is. tydens die eerste acc t20i-beker 2007 in koeweit het hulle in die vierde plek ge\u00ebindig. die afdeling twee van die w\u00eareldkrieketliga 2007 in windhoek het vir die span heelwat beter verloop, met \u2019n oorwinning in die eindstryd teen oman (met 67 lopies).tydens die asiatiese beker 2008 in pakistan is die emirate in die eerste rondte deur bangladesj (met 96 lopies) en sri lanka (met 142 lopies) verslaan. tydens die akr elitetrofee 2008 het hulle \u2019n verrassende nederlaag teen saoedi-arabi\u00eb gely; hul eerste akr-trofee-nederlaag sedert di\u00e9 in die halfeindstryd in 1998. hulle het in die eindstryd teen hongkong met drie paaltjies verloor wat hul reeks van vier agtereenvolgende titels be\u00ebindig het.die verenigde arabiese emirate het die akr t20i-beker 2009 aangebied en as naaswenner ge\u00ebindig, nadat hulle die eindstryd teen afghanistan met 94 lopies verloor het; tydens di\u00e9 toernooi het die span al sy vier groepwedstryde en die halfeindstryd teen oman gewen. tydens die krieketw\u00eareldbekerkwalifisering 2009 in suid-afrika het die emirate net die sewende plek behaal en sodoende die krieketw\u00eareldbeker 2011 misgeloop. daarna het hulle namibi\u00eb besoek, waar hulle die interkontinentale bekerwedstryd en twee bykomende eendaagse wedstryde gewen het. eers in 2010 kon die span aan die t20i-w\u00eareldbekerkwalifisering deelneem, nadat hulle voorheen nie aan die w\u00eareldkrieketliga-afdeling een 2007 vir die t20i-w\u00eareldbeker 2007 en die t20i-w\u00eareldbekerkwalifisering 2008 vir die t20i-w\u00eareldbeker 2009 deelgeneem het nie. die gasheer kon egter net die derde plek behaal en het sodoende die t20i-w\u00eareldbeker 2010 misgeloop. aansluitend het die emirate die marylebone-krieketklub (mkk) gehuisves. daarna het die ugandese span die emirate besoek. terwyl die wedstryd tydens die interkontinentale skild 2009/10 onbeslis ge\u00ebindig het, het die gasheer die eendaagse wedstryd en albei t20is gewen. daarna het die span tydens die akr elitetrofee 2010 in koeweit in die sesde plek ge\u00ebindig en vir die eerste keer die halfeindstryd tydens di\u00e9 toernooi misgeloop. aansluitend het die emirate bermuda besoek, waar hulle albei eendaagse interkontinentale bekerwedstryde en albei t20is teen die gasheer gewen het. die daaropvolgende besoek aan kenia was egter minder suksesvol, aangesien hulle al die vier eendaagse wedstryde teen die nasionale span verloor het. die eindstryd van die interkontinentale skild is in doebai beslis en deur namibi\u00eb teen die gasheer gewen.\n\n\n=== gereelde deelname aan toernooie ===\nin oktober 2010 het die beheerliggaam kabir khan as nuwe hoofafrigter aangestel. khan het voorheen tydens sy ampstermyn as afghanistan se hoofafrigter van een jaar \u2019n groot sukses behaal en di\u00e9 nasionale span na edi-status geneem. hy het verduidelik, dat dit ook sy doel is om die verenigde arabiese emirate na die t20i-w\u00eareldbeker 2012 te neem. vir die asiatiese bekertoernooie in 2010, 2012 en 2014 is die emirate nie genooi nie.in april 2011 het die emirate afdeling twee van die w\u00eareldkrieketliga aangebied en onoorwonne beklink, nadat hulle die eindstryd teen namibi\u00eb gewen het. in junie/julie 2011 het die emiratis tydens die eerste rondte van die interkontinentale beker 2011/13 in nairobi teen kenia te staan gekom, waar hulle die interkontinentale bekerwedstryd gewen en die reeks van twee eendaagse wedstryde onbeslis ge\u00ebindig het. daarna het hulle afghanistan verwelkom; terwyl die interkontinentale bekerwedstryd onbeslis ge\u00ebindig het, het die gasheer albei eendaagse wedstryde gewen. in desember 2011 het die emirate deelgeneem aan die akr t20i-beker in nepal, wat as asiatiese kwalifiseringstoernooi vir die t20i-w\u00eareldbekerkwalifisiering gedien het. aangesien die nasionale span reeds uit die asiatiese kwalifisering geskakel is, het hulle die hooftoernooi misgeloop. tydens die akr elitetrofee 2012 het hulle die titel met nepal gedeel, nadat die eindstryd onbeslis ge\u00ebindig het.tydens die akr t20i-beker 2013 het die verenigde arabiese emirate met \u2019n oorwinning in die uitspeelwedstryd teen hongkong die derde plek behaal. in november dieselfde jaar het hulle die t20i-w\u00eareldbekerkwalifisering 2013 aangebied en n\u00e1 \u2019n nederlaag in die uitspeelwedstryd teen nepal in die vierde plek ge\u00ebindig; met die oorwinning teen nederland met tien lopies in die kwarteindstryd was hulle reeds vir die t20i-w\u00eareldbeker 2014 gekwalifiseer. die jaar 2014 het die emiratiese span in nieu-seeland begin met die krieketw\u00eareldbekerkwalifisering 2014, die laaste fase van die w\u00eareldkrieketliga 2009/14. in die kwalifisering het hulle die eindstryd gehaal, is deur skotland met 41 lopies verslaan en het vir die krieketw\u00eareldbeker 2015 in australi\u00eb en nieu-seeland gekwalifiseer. daarmee het die verenigde arabiese emirate n\u00e1 byna 20 jaar weer aan \u2019n krieketw\u00eareldbekertoernooi deelgeneem. nadat hulle die kwalifiseringstoernooi onder die vier beste spanne afgesluit het, het hulle vir die daaropvolgende vier jaar ook edi-status ontvang.die t20i-w\u00eareldbeker 2014 het teleurstellend verloop, aangesien die emiratiese nasionale span in al hul drie wedstryde deur nederland (met ses paaltjies), ierland (met 21 lopies) en zimbabwe (met vyf paaltjies) verslaan en reeds in die eerste rondte uitgeskakel is. tydens die akr premierliga 2014 het hulle met hul tweede plek vir die akr kampioenskap 2014 gekwalifiseer. aangesien afghanistan en die verenigde arabiese emirate besig was met voorbereidings op die krieketw\u00eareldbeker is die akr kampioenskap 2014 gekanselleer. in teenstelling met die meeste ander aan die krieketw\u00eareldbekertoernooi deelnemende spanne het die emiratiese span veral uit halfprofessionele spelers bestaan. in die groepwedstryd teen zimbabwe in nelson het die span met 285/7 hul hoogste edi-telling tydens \u2019n toernooi aangeteken, hulle het nogtans met vier paaltjies verloor. shaiman anwar het met 106 lopies teen ierland die eerste honderdtal vir die emirate tydens di\u00e9 toernooi aangeteken en die span het \u2019n algehele telling van 278/9 bereik. nadat ierland die teiken in die laaste boulbeurt gehaal het, is die emirate nogtans met twee paaltjies verslaan. nadat hulle ook deur indi\u00eb (met nege paaltjies), pakistan (met 129 lopies), suid-afrika (met 146 lopies) en wes-indi\u00eb (met ses paaltjies) verslaan is, is hulle reeds in die groepfase uit die toernooi geskakel. troosprys was in die laasgenoemde wedstryd die met 109 lopies hoogste vennootskap tussen amjad javed en nasir aziz teen \u2019n toetsspan.tydens die t20i-w\u00eareldbekerkwalifisering 2015 in ierland en skotland het die emirate slegs die 13de plek behaal en sodoende die t20i-w\u00eareldbeker 2016 misgeloop. op 21 julie 2016 het die emiratiese krieketraad die eerste sentrale kontrakte met agt krieketspelers onderteken, wie sodoende di\u00e9 land se eerste professionele krieketspelers geword het. tydens die interkontinentale beker 2015\u201317 kon hulle slegs papoea-nieu-guinee (met nege paaltjies) en namibi\u00eb (met 34 lopies) verslaan, terwyl die deur re\u00ebn be\u00efnvloede wedstryd teen skotland onbeslis ge\u00ebindig en hulle die ander vier wedstryde verloor het. die enigste ligpunte was die eersterangse honderdtalle deur muhammad usman en saqlain haider (albei teen papoea-nieu-guinee), deur adnan mufti teen namibi\u00eb, asook die hoogste aanvangskolwervennootskap vir die emirate tussen rohan mustafa en chirag suri tydens di\u00e9 toernooi teen afghanistan (met 146 lopies). nadat die emirate tydens die asiatiese bekerkwalifisering 2016 in bangladesj al hul drie wedstryde teen afghanistan, hongkong en oman gewen het, het hulle vir die hooftoernooi gekwalifiseer. tydens die asiatiese beker 2016 in bangladesj is hulle egter in al hul wedstryde deur sri lanka (met 14 lopies), bangladesj (met 51 lopies), pakistan (met sewe paaltjies) en indi\u00eb (met nege paaltjies) verslaan.die krieketw\u00eareldbekerkwalifisering 2018 in zimbabwe het die emirate in die sesde plek afgesluit en sodoende nie vir die krieketw\u00eareldbeker 2019 gekwalifiseer nie. troosprys was hul eerste edi-oorwinning teen \u2019n volle lid van die ikr (teen zimbabwe met drie lopies). buitendien is die nasionale span se edi-status tot in 2023 verleng. n\u00e1 sy nederlaag in die eindstryd tydens die asiatiese bekerkwalifisering 2018 in maleisi\u00eb teen hongkong met twee paaltjies het die span die asiatiese beker 2018 misgeloop. vanwe\u00eb die politieke spanninge tussen indi\u00eb en pakistan is die hooftoernooi van indi\u00eb na die verenigde arabiese emirate verskuif, terwyl die indiese beheerliggaam as amptelike gasheer aangebly het.in 2019 het die span vir sy eerste bilaterale reeks teen \u2019n volle lid van die ikr zimbabwe besoek, maar hulle het die edi-reeks van vier wedstryde met 0\u20134 verloor. in dieselfde jaar het die emirate die reeks van vier t20is in nederland met 4\u20130 gewen. met hulle edi-status het die emirate ook die krieketw\u00eareldbekerliga 2 2019\u20132023 vir die krieketw\u00eareldbeker 2023 gehaal. die emiratis het di\u00e9 toernooi in die sesde plek afgesluit, waarmee hulle die krieketw\u00eareldbekerkwalifisering 2023 se uitspeelrondte gehaal het, wat hulle met \u2019n swakker lopietempo na die verenigde state, wat gelyk aan punte was, in die tweede plek afgesluit het. daarmee het hulle die krieketw\u00eareldbekerkwalifisering vir die krieketw\u00eareldbeker 2023 gehaal en gelyktydig hul plek in die krieketw\u00eareldbekerliga 2 2023\u20132027 vir die krieketw\u00eareldbeker 2027 bespreek. tydens die krieketw\u00eareldbekerkwalifisering 2023 in zimbabwe het die emiratis die negende plek behaal, waarmee hulle die hooftoernooi in indi\u00eb misgeloop het.as gasheer was die emirate regstreeks vir die t20i-w\u00eareldbekerkwalifisering 2019 gekwalifiseer, maar met hul sewende plek het hulle die t20i-w\u00eareldbeker 2021 naelskraap misgeloop. in 2021 het die emirate ierland vir vier edis gehuisves. hulle het die eerste edi met ses paaltjies gewen en sodoende hul eerste oorwinning teen ierland in di\u00e9 formaat aangeteken. die tweede en derde edi moes egter weens verskeie covid-19-gevalle afgelas word. ierland het eindelik die vierde edi gewen en die reeks met 1\u20131 ge\u00ebwenaar. in oktober dieselfde jaar het die emirate ierland vir drie t20is ontvang. n\u00e1 hul nederlaag in die eerste wedstryd het hulle die ander twee wedstryde gewen en die reeks met 2\u20131 beklink. vanwe\u00eb die aanhoudende w\u00eareldwye covid-19-pandemie is die t20i-w\u00eareldbeker in die verenigde arabiese emirate en oman aangebied, waarmee albei lande vir die eerste keer wedstryde tydens \u2019n internasionale toernooi gehuisves het; indi\u00eb het egter as amptelike gasheer aangebly. in teenstelling met oman het die emirate nie vir di\u00e9 toernooi gekwalifiseer nie.tydens die t20i-w\u00eareldbekerkwalifisering se groep a 2022 in oman het die verenigde arabiese emirate die eindstryd teen ierland gewen en sodoende vir die t20i-w\u00eareldbeker 2022 in australi\u00eb gekwalifiseer. in februarie 2020 het die emirate aan die akr westelike streek t20-toernooi deelgeneem, wat deel was van die asiatiese bekerkwalifisering 2022. hulle het al hul groepwedstryde teen iran, koeweit en saoedi-arabi\u00eb gewen, in die halfeindstryd katar verslaan en die eindstryd teen koeweit beklink. in die tweede deel van die kwalifisering, die asiatiese bekerkwalifisering 2022 in augustus 2022 is die emiratis deur koeweit en hongkong verslaan, terwyl hulle singapoer geklop het, waarvolgens hulle die hooftoernooi misgeloop het. vanwe\u00eb die ekonomiese krisis in sri lanka moes die asiatiese beker 2022 na die verenigde arabiese emirate verskuif word, terwyl die sri lankaanse beheerliggaam as amptelike gasheer aangebly het. tydens die t20i-w\u00eareldbeker 2022 se eerste rondte het die emiratis teen nederland en sri lanka verloor, terwyl hulle namibi\u00eb kon verslaan, waarmee hulle uit di\u00e9 toernooi geskakel is; laasgenoemde was hul eerste t20i-w\u00eareldbekeroorwinning nog.in augustus 2023 het die emirate nieu-seeland vir drie t20is gehuisves. in die tweede t20i kon die gasheer \u2019n verrassende oorwinning met sewe paaltjies aanteken. dit was hulle eerste internasionale oorwinning teen nieu-seeland en di\u00e9 span se eerste nederlaag teen \u2019n assosiaatlid nog. tydens die asiatiese t20i-w\u00eareldbekerkwalifisering 2023 is die verenigde arabiese emirate in die halfeindstryd deur nepal verslaan en het sodoende die t20i-w\u00eareldbeker 2024 misgeloop.\n\n\n== kleure en kenteken ==\nin edi- en t20i-krieket dra die verenigde arabiese emirate swart truie met rooi kleuraksente, swart moue, \u2019n rooi v-halslyn en swart broeke. veldwerkers dra \u2019n swart bofbalpet of \u2019n swart sonhoed. die kolwers se helms is op \u2019n soortgelyke manier geverf. gedurende ikr-toernooie verskyn die borg se embleem op die regtermou en die belettering uae verskyn in die middel van die trui.\ndie emiratiese krieketraad se kenteken toon \u2019n valk van koraisj met die belettering uae cricket board daaragter.\n\n\n== tuisstadions ==\n\ndie verenigde arabiese emirate beskik nie oor \u2019n amptelike tuisstadion vir sy nasionale span nie. die verenigde arabiese emirate se nasionale krieketspan gebruik vir hul krieketwedstryde eerder \u2019n verskeidenheid stadions dwarsdeur die verenigde arabiese emirate. die span het tot dusver tuiswedstryde op vier tuisstadions gespeel. drie van di\u00e9 vier emiratiese stadions beskik oor toetskrieketstatus, waarmee die emirate saam met oman die enigste land is, wat oor stadions in di\u00e9 kategorie beskik, maar self geen toetswedstryde speel nie.\n\n\n=== t20i-w\u00eareldbekerstadions ===\ndie verenigde arabiese emirate het saam met oman die t20i-w\u00eareldbeker 2021 aangebied; indi\u00eb het egter steeds as amptelike gasheer aangebly. dit was die eerste internasionale kriekettoernooi wat in beide oman en die verenigde arabiese emirate aangebied is, asook die eerste vername kriekettoernooi wat geheel en al deur ikr-assosiaatlede gehuisves is.\n\n\n== spelers ==\n\n\n=== spelerstatistieke ===\naltesaam het vir die verenigde arabiese emirate 107 spelers edi- en 70 spelers t20i-krieket gespeel. vervolgens die spelers wat vir die emiratiese span die meeste lopies aangeteken en die meeste paaltjies geneem het.\n\n\n==== lopies ====\n\n\n==== paaltjies ====\n\n\n=== spankapteins ===\ntot op hede was elf spelers reeds die kaptein vir die verenigde arabiese emirate tydens \u2019n edi-wedstryd en nege tydens \u2019n t20i.\n\n\n== rekords ==\n\n\n=== edi-rekord teen ander lande ===\n\n\n=== krieketw\u00eareldbekerrekord ===\n\n\n=== kampioenetrofeerekord ===\n\n\n=== t20i-rekord teen ander lande ===\n\n\n=== t20i-w\u00eareldbekerrekord ===\n\n\n=== asiatiese beker ===\n\n\n== sien ook ==\n\n\n== verwysings ==\n\n\n== eksterne skakels ==\n(ar)  (en)  amptelike webwerf van die emiratiese krieketraad\n(en)  die verenigde arabiese emirate op espncricinfo"