Javier Gerardo Milei (AFI: /xaˈβjeɾ xeˈɾaɾðo miˈlei/; Buenos Aires, 22 ottobre 1970) è un politico, economista, scrittore, docente, conduttore radiofonico argentino, Presidente eletto dell'Argentina.
Politicamente, viene definito da vari giornalisti come un politico di estrema destra. La sua campagna elettorale è stata incentrata sulla promozione delle idee ultra-liberiste del libertarismo di destra tra cui l'abolizione della banca centrale argentina e un drastico ridimensionamento del ruolo dello Stato, come la proposta di riduzione dei ministeri dell'Argentina (da 18 a 8) e l'unificazione del Ministero dell'Istruzione, della Sanità e del Lavoro in un nuovo ministero detto "Ministero del Capitale Umano". Per l'istruzione Milei  ha proposto il sistema dei voucher scolastici (in favore della decentralizzazione dell'educazione) e dei sussidi temporanei (eliminando in tal modo l'assistenza sociale diretta) per le cure mediche "finché l'Argentina non sarà un paese prospero".Ha ottenuto una certa visibilità pubblica con la partecipazione a dibattiti televisivi e con le aspre critiche ai governi di Cristina Fernández de Kirchner, Mauricio Macri e Alberto Fernández.
Milei ha dichiarato la sua intenzione di candidarsi come deputato per la città di Buenos Aires nel 2021 per la coalizione La Libertad Avanza, raccogliendo poi, alle elezioni del settembre 2021, il 13,66% dei consensi, arrivando terzo nella capitale e diventando deputato. Facendo una campagna con lo slogan "Non sono venuto qui per guidare agnelli ma per risvegliare i leoni", ha denunciato la "casta politica", da lui definita come composta da "politici inutili e parassiti che non hanno mai lavorato".Nel 2023 ha annunciato la sua candidatura alle elezioni presidenziali argentine di quell'anno, sostenuto dalla coalizione La Libertad Avanza, arrivando primo nelle elezioni primarie di agosto e secondo alle elezioni vere e proprie a ottobre; verrà poi eletto al ballottaggio il 19 novembre col 55,69%, sconfiggendo il candidato peronista Sergio Massa.


== Biografia ==


=== Infanzia e gioventù ===
Milei è nato nella città di Buenos Aires, Argentina, il 22 ottobre 1970. Ha origini italiane da parte dei suoi bisnonni paterni.
Suo padre Norberto era un autista di autobus diventato poi proprietario di un'azienda di trasporti e sua madre Alicia Lucic una casalinga; ha anche una sorella minore di nome Karina, con la quale sostiene di avere una stretta relazione. In un'intervista ha detto che, incuriosito dal crollo del tasso di cambio e dall'iperinflazione, ha deciso di studiare economia all'età di undici anni.Milei ha completato gli studi secondari presso la Scuola Cardenal Copello nel quartiere di Villa Devoto. In seguito si è trasferito con la sua famiglia nella città di Sáenz Peña, provincia di Buenos Aires. Nella tarda adolescenza, dal 1987 al 1989, è stato portiere dei Chacarita Juniors nelle divisioni inferiori. Milei ha anche cantato nella band Everest, in cui ha suonato soprattutto musica dei Rolling Stones. Laureato in Economia presso l'Università di Belgrano, ha conseguito due master presso l'Istituto per lo Sviluppo Economico e Sociale (IEDES) e l'Università Torcuato di Tella.


=== Carriera ===
È stato capo economista presso la Maxima Administradora de Fondos de Jubilaciones y Pensiones (AFJP), capo economista presso lo Studio Broda e consulente governativo presso il Centro Internazionale per il regolamento delle controversie in materia di investimenti (ICSID). È stato anche economista senior presso la HSBC. È membro di B20, il Gruppo di politica economica della Camera di Commercio Internazionale, e del World Economic Forum. È uno specialista in crescita economica ed è stato professore di diverse materie economiche nelle università argentine e all'estero. È autore di 9 libri.Per più di 21 anni è stato professore di macroeconomia, economia della crescita, microeconomia e matematica per l'economia. Dal 2013 legge e tiene conferenze sulla scuola austriaca di economia. Dal 2016 ha cercato di fondere concetti della scuola austriaca con concetti del monetarismo, poiché secondo lui Ben Bernanke è stato il più grande banchiere centrale di sempre, un punto di vista rifiutato da molti economisti austriaci. Milei ospita il suo programma radiofonico settimanale intitolato Demoliendo mitos ("demolendo miti").


=== Carriera nei media ===
Dal 2014 ha iniziato a rilasciare interviste in vari programmi televisivi e radiofonici, insieme al collega Diego Giacomini. In seguito, durante il governo di Mauricio Macri, è stato invitato in diversi media per fornire un'analisi della situazione economica. Milei si è sempre caratterizzato per il suo modo di discutere, di esprimersi e di confrontarsi con giornalisti e politici. La sua personalità e le sue interazioni, sia nei media che nei social network, l'hanno fatto conoscere molto bene al pubblico.Dall'alta esposizione e dal suo modo efficace di comunicare i suoi contenuti analitici, la sua teoria economica e il suo pensiero ideologico, ha finito per essere un economista riconosciuto da un settore della gioventù argentina e dalla società in generale, tanto che molti canali YouTube sono dedicati a caricare frammenti delle sue apparizioni mediatiche sulla piattaforma. Dalle sue apparizioni, economisti, politologi e giornalisti hanno cominciato a esporre nuovamente le idee liberali anche in televisione, alla radio e nei social network. Per questo motivo molti considerano Milei il principale responsabile della rinascita del liberalismo nella politica e nell'opinione pubblica argentinaNel 2018 debutta come attore nella sua opera teatrale “El consultorio de Milei”, con Claudio Rico e Diego Sucalesca. Lo spettacolo è diretto da Nito Artaza. Nel 2019, ospite dei talk-show argentini, amava travestirsi da General Ancap (contrazione di "anarcocapitalista"), un supereroe da lui inventato. “La mia missione – dichiarava Milei, mentre agitava un bastone da mago – è quella di prendere a calci nel culo keynesiani e collettivisti”. Nello stesso anno la rivista Noticias lo ha nominato come una delle persone più influenti in Argentina. Anche altri riferimenti liberali, come Manuel Adorni o José Luis Espert, sono apparsi nella lista.
Secondo la società di consulenza Ejes de Comunicación, nel 2018 è stato l'economista più invitato dai canali argentini. Nel 2019, la rivista Noticias lo ha classificato tra le persone più influenti in Argentina. Si distingue per il suo modo spesso aggressivo di discutere e per l'uso ricorrente di un linguaggio scurrile.
A metà del 2020 Milei si è espresso a favore delle marce contro il governo del presidente argentino Alberto Fernández. Sulla base di queste manifestazioni, il funzionario Kirchnerista Leandro Santoro ha definito la nuova ideologizzazione e politicizzazione dei giovani in Argentina, che in parte si sta orientando verso il liberalismo, "da non sottovalutare". Santoro ha fatto questa dichiarazione in un'intervista con il canale ufficiale C5N.


=== Presidenza della Repubblica Argentina ===
Candidato per il partito La Libertà Avanza all'elezione presidenziale in Argentina del 2023, Milei si dichiara nemico giurato della "casta politica", propone l'abolizione della Banca centrale e la dollarizzazione dell'economia. Nega il cambiamento climatico, considera l'educazione sessuale un “complotto contro la famiglia”, vuole vietare l'aborto e liberalizzare il possesso di armi. Ha inoltre contestato la cifra ufficiale dei 30mila desaparecidos durante la dittatura Argentina.
Il 22 ottobre durante le elezioni per la presidenza al primo turno è risultato il secondo candidato più votato dopo Sergio Massa con quasi il 30% dei voti riuscendo così a passare al ballottaggio, grazie a Patricia Bullrich che ha chiesto ai suoi elettori di sostenerlo il 19 novembre sconfigge Massa conquistando il 55,69% dei voti.Il suo insediamento è previsto il 10 dicembre 2023.
Assumerà il suo mandato proprio nel quarantesimo anniversario della democrazia dall'ultima dittatura militare.


== Pensiero politico ==


=== Politiche economiche e sociali ===
Javier Milei è un politico ultra-liberista: vuole abolire la banca centrale argentina e dollarizzare l'economia, ma ha anche espresso sostegno per Bitcoin; vuole porre fine all'istruzione pubblica e sostituirla con un sistema di voucher scolastici; vuole privatizzare la sanità e legalizzare il libero commercio di organi umani. Vuole, inoltre, eliminare i ministeri della sanità, dell'istruzione e dell'ambiente per sostituirli con un unico ministero denominato il "Ministero del capitale umano".È vicino alle posizioni del libertarismo di destra e aderisce alla filosofia dell'anarcocapitalismo, si considera infatti "un minarchico sul breve termine e un anarcocapitalista filosoficamente". È un forte sostenitore della scuola austriaca di economia e, a proposito, ha affermato che "la chiarezza concettuale degli [economisti] austriaci è superlativa e domina fortemente il resto delle scuole".Sulle questioni sociali, come l'eutanasia e l'aborto, si è dichiarato moralmente contrario; vede l'aborto come una questione di diritti di proprietà e sostiene che l'aborto è moralmente sbagliato anche in caso di stupro. Si oppone alla legge che lo ha legalizzato nel 2020 e propone di indire un referendum sulla legge sull'interruzione volontaria della gravidanza. È invece favorevole ai matrimoni tra persone dello stesso sesso (come esercizio del diritto di contratto), alla legalizzazione della prostituzione, alla legalizzazione delle droghe, alla legalizzazione della vendita di organi e alla libera vendita di armi da fuoco. Non è contrario alla vendita di bambini ma ha detto che, per via della delicatezza del tema, se ne potrà parlare solo tra 200 anni.Considera la tassazione "un furto" ed è favorevole a uno Stato minimo; si rifà alla tradizione di Ludwig von Mises, di Friedrich von Hayek e dell'anarcocapitalista statunitense Murray N. Rothbard. Ha affermato che i soldi del suo stipendio (da politico) siano "soldi sporchi" e che lo Stato sia "un’organizzazione criminale che si finanzia attraverso le tasse prelevate alle persone con la forza. Stiamo restituendo i soldi che la casta politica ha rubato" mettendo a dispozione il suo stipendo a sorteggio.Il suo modo di fare politica è stato paragonato a quello di Donald Trump, Jair Bolsonaro e Nayib Bukele. Nega il cambiamento climatico che considera essere una "menzogna del socialismo", è contrario al cosiddetto "marxismo culturale" (una teoria del complotto di estrema destra), all'educazione sessuale nelle scuole ed è scettico sui vaccini contro il COVID-19. 
Milei sostiene l'ex presidente brasiliano Jair Bolsonaro e l'ex presidente degli Stati Uniti Donald Trump, soprattutto per il loro anticomunismo e la critica al socialismo; anche lui è fortemente contrario alla giustizia sociale. Ritiene che le disuguaglianze sociali siano naturali e che il governo non debba cercare di ridurle, aggiungendo che la giustizia sociale è un "concetto aberrante" e un "furto". Apprezza l'imprenditorialità e il successo individuale. Noto per la sua retorica anti-sinistra, la ha accusata di aver "ucciso milioni di persone nel XX secolo" e ha affermato che la cosa peggiore che sia capitata all'Argentina è stato "il peronismo nella sua versione kirchnerista". Descritto da El Pais come un anticlericale, ha accusato Papa Francesco di "essere l''incarnazione del comunismo" aggiungendo che "Gesù non pagasse le tasse"'. Nel marzo 2023 il Papa gli ha risposto in un'intervista: "l'estrema destra si ricostruisce sempre, è il trionfo dell'egoismo sul comunitarismo".Secondo il think tank libertario Cato Institute, Javier Milei non è di estrema destra e prende la definizione di liberalismo dal suo mentore Alberto Benegas Lynch, un economista liberale classico molto noto in Argentina: "Il liberalismo è rispetto senza restrizioni del progetto di vita di altri, basati sul principio di non aggressione, e sulla difesa del diritto alla vita, alla libertà e alla proprietà privata. Le sue istituzioni fondamentali sono i mercati liberi da ogni intervento statale, la libera concorrenza, la divisione del lavoro e la cooperazione sociale. Ciò difficilmente corrisponde al conservatorismo sociale, al nazionalismo o, peggio, al fascismo." Ad esempio, la proposta di punta di Milei, la dollarizzazione, affronta un problema che preoccupa la stragrande maggioranza degli argentini: l'inflazione. Questa è una situazione avversata dai nazionalisti, che vedono la valuta come parte dell’identità nazionale, e dai sostenitori della sovranità monetaria. È anche favorevole all’apertura commerciale unilaterale.In politica estera, ha dichiarato che, se eletto Presidente, vorrebbe allinearsi con gli Stati Uniti e Israele. Ha anche espresso l'intenzione di spostare l'ambasciata argentina in Israele da Tel Aviv a Gerusalemme, una decisione presa finora solo da quattro Paesi, tra cui gli Stati Uniti. Lo status della città è controverso: nel 1980, Israele ha annesso Gerusalemme Est, una mossa non riconosciuta dall'ONU, che considera l'area un territorio occupato. Ha anche annunciato che farà di Israele la sua prima destinazione come Presidente. Nel 2023 ha denunciato l'adesione dell'Argentina ai BRICS.La coalizione che lo appoggia, La Libertà Avanza è sospettata di aver chiesto ai suoi candidati di comprare il loro posto nelle liste elettorali per diverse decine di migliaia di dollari in vista delle elezioni generali del 2023. Lo hanno testimoniato uomini d'affari, avvocati e politici precedentemente vicini a Javier Milei. Secondo loro, sono stati chiesti almeno 10.000 dollari per una candidatura e fino a 250.000 dollari per i seggi più ambiti. Milei ha dichiarato che prenderà contromisure legali per quelle che lui definisce delle bugie.


== Vita privata ==
Di religione cattolica, afferma di volersi convertire all'ebraismo con l'aiuto del suo consigliere, il rabbino Axel Wahnish. Ha cinque cani, quattro dei quali si chiamano come i suoi economisti preferiti: Milton (Friedman), Murray (Rothbard), Robert (Lucas) e Lucas (prende il nome sempre da Robert Lucas). Ha una relazione con la comica e imitatrice argentina Fátima Florez.Al Capone, il gangster statunitense, è uno dei suoi eroi e lo ha definito un "benefattore sociale".


== Opere ==


=== Libri ===
Lecturas de Economía en tiempos de Kirchnerismo, 2014;
Política Económica Contrarreloj, 2014;
El retorno al sendero de la Decadencia Argentina, 2015;
Maquinita, Infleta y Devaluta, 2016, con Diego Giacomini;
Otra vez sopa: maquinita, infleta y devaluta: ensayos de economía monetaria para el caso argentino, con Diego Giacomini;
Desenmascarando la mentira keynesiana. Keynes, Friedman y el triunfo de la Escuela Austriaca;
Libertad, libertad, libertad, con Diego Giacomini;
Pandenomics: La economía que viene en tiempos de megarrecesión, inflación y crisis global.


=== Articoli ===
Selected academic articles (2004) Real Exchange Rate Targeting. ¿Trilema Monetario o Control de Capitales? La Política Fiscal, Revista de Economía y Estadística, Universidad Nacional de Córdoba, Facultad de Ciencias Económicas, Instituto de Economía y Finanzas, vol. 0(2), pages 63–87, January. (2014)
De los picapiedras a los supersónicos: Maravillas del progreso tecnológico con convergencia, Revista Actualidad Económica, Universidad Nacional de Córdoba, Facultad de Ciencias Económicas, Instituto de Economía y Finanzas, vol. 0(83), pages 5–18. (2017)
Ensayos Monetarios para Economías Abiertas: El Caso Argentino (with Diego Giacomini), Revista Actualidad Económica, Universidad Nacional de Córdoba, Facultad de Ciencias Económicas, Instituto de Economía y Finanzas, vol. 0(91), pages 5–24.


== Note ==


== Voci correlate ==
Anarcocapitalismo
Libertarismo di destra
Liberismo
José Luis Espert


== Altri progetti ==

 Wikiquote contiene citazioni di o su Javier Milei
 Wikimedia Commons contiene immagini o altri file su Javier Milei