"vo\u00ebls (klas aves) is tweevoetige, warmbloedige, eierl\u00eaende, gewerwelde (latyn: vertebrata) diere, wat hoofsaaklik gekenmerk word deur vere en voorste ledemate wat vlerke genoem word, asook bene wat hol van binne is. vo\u00ebls het ge\u00ebvolueer van theropoda-dinosourusse tydens die juratydperk en die eerste bekende vo\u00ebl is die laat-jurassiese archaeopteryx. vo\u00ebls wissel in grootte van klein swaeltjies tot groot loopvo\u00ebls soos volstruise en emoes. daar is tussen 9 000 en 10 000 bekende vo\u00eblspesies in die w\u00eareld en die klas aves is dus die mees diverse klas van gewerwelde landbewoners.\nmoderne vo\u00ebls word gekarakteriseer deur vere, 'n bek of snawel sonder tande, die l\u00ea van eiers met harde doppe, 'n vinnige metabolisme, 'n hart met vier kamers en 'n ligte dog sterk skelet. die meeste vo\u00ebls het voorste ledemate wat as vlerke aangepas is en kan dus vlieg, alhoewel loopvo\u00ebls en verskeie ander, veral endemiese eilandspesies, nie daartoe in staat is nie.\nbaie vo\u00eblspesies onderneem jaarlikse langafstand migrasies en veel meer nog voer korter, meer onre\u00eblmatige swerfbewegings uit. vo\u00ebls is sosiale diere en kommunikeer deur visuele seine en deur aanwending van roepe en sang. ander sosiale gedrag sluit ondermeer gemeenskaplike jag, broei en vlug in. vo\u00ebls is hoofsaaklik sosiaal monogaam, maar dit is by sommige spesies die geval dat hulle met ander individue as hul maats sal paar; in ander spesies weer is totale poliandrie of poligamie aan die orde van die dag. eiers word gewoonlik in 'n nes gel\u00ea en een of albei die volwasse vo\u00ebls broei daarop.  sommige vo\u00ebls (bv. koekoeke) is broeiparasiete wat hulle eiers in die neste van ander vo\u00ebls l\u00ea en hierdie gasheervo\u00ebls broei die kuikens uit en maak hulle groot. die meeste vo\u00ebls spandeer 'n korter of langer periode aan ouersorg nadat die kuikens uitgebroei het.\nvo\u00ebls is op verskillende wyses van nut vir die mens: die meeste is belangrike bronne van voedsel en word gewoonlik gejag of geteel en dan kommersieel beskikbaar gestel. sommige spesies, veral sangvo\u00ebls en papegaaie, is gewild as troeteldiere. ghwano (vo\u00eblmis) word van eilande versamel om as misstof vir landboudoeleindes te gebruik. vo\u00ebls figureer in bykans alle aspekte van menslike kultuur, hetsy geloof, die digkuns, mode of musiek. ongeveer 120-130 vo\u00eblspesies het sedert 1600 uitgesterf as gevolg van menslike aktiwiteite en honderde meer v\u00f3\u00f3r di\u00e9 tyd. daar is tans talle vo\u00eblspesies wat bedreig word deur uitsterwing as gevolg van menslike aktiwiteite en pogings word aangewend om hulle te beskerm.\n\n\n== evolusie en klassifisering ==\ndie eerste klassifiseringstelsel vir vo\u00ebls is deur francis willughby en john ray in hul 1676 uitgawe van ornithologiae ontwikkel. hulle werk, ietwat aangepas, vorm die basis vir die huidige klassifiseringstelsel wat oorspronklik deur carolus linnaeus in 1758 uitgewerk is.vo\u00ebls word gekategoriseer as die klas aves in wetenskaplike klassifikasie. filogenetiese klassifikasie plaas vo\u00ebls in die dinosourusklade theropoda. volgens huidige konsensus vorm aves en hul sustergroep, die orde crocodilia, saam die laaste oorlewende lede van die reptielklade archosauria. filogeneties word aves oor die algemeen gedefinie\u00ebr as afstammelinge van die mees onlangse gemeenskaplike voorouer van moderne vo\u00ebls en archaeopteryx lithographica. archaeopteryx is afkomstig van die laat-juratydperk (ongeveer 155-150 miljoen jaar gelede) en is dan ook die eerste bekende vo\u00ebl bekend onder hierdie definisie. ander klassifikasies sluit slegs moderne vo\u00eblgroepe in en sluit die meeste groepe wat slegs deur fossiele bekend is uit. een van die redes hiervoor is om die onsekerhede aangaande die plasing van archaeopteryx in verhouding met diere wat tradisioneel as therapod-dinosourusse bekend staan te vermy.\nmoderne vo\u00ebls word in twee superorders gedeel: die paleognathae (meestal vo\u00ebls wat nie kan vlieg nie, soos volstruise) en die uiters diverse neognathae, wat al die ander vo\u00ebls bevat. afhangende van die klassifikasiestelsel wat gebruik word, is daar enigiets tussen 8 800 en 10 200 bekende vo\u00eblspesies wat vandag nog bestaan.\n\n\n=== dinosourusse en die oorsprong van vo\u00ebls ===\ndaar bestaan bewyse dat vo\u00ebls ontwikkel het uit theropoda-dinosourusse, en meer spesifiek dat vo\u00ebls lede is van die maniraptora, 'n groep therapoda-dinosourusse wat ook die dromaeosauridae- en die oviraptoridae-families insluit. namate meer en meer nie-vo\u00eblagtige therapoda-dinosourusse ontdek word wat steeds nou aan vo\u00ebls verwant is, word die eens duidelike onderskeiding tussen vo\u00ebls en ander diere minder ooglopend. onlangse ontdekkings in die liaoning-provinsie in noordoos-china het onthul dat etlike klein therapoda-dinosourusse vere gehad het, wat tot hierdie onduidelikheid bydra.die vroe\u00eb vo\u00ebl, archaeopteryx, van die juratydperk, is bekend as een van die eerste \"verlore skakels\" van die laat-19de eeu wat die teorie van evolusie ondersteun het, selfs al word archaeopteryx nie as 'n direkte voorouer van moderne vo\u00ebls beskou nie. 'n ander vroe\u00eb vo\u00ebl is confuciusornis, van die vroe\u00eb kryttydperk. dit is moontlik dat albei hierdie vo\u00ebls voorafgegaan is deur protoavis texensis, alhoewel die fossiel wat di\u00e9 naam dra so fragmentaries is, dat daar aansienlike twyfel bestaan of die fossiel w\u00e9l aan 'n vo\u00eblagtige dier behoort. ander mesoso\u00efese vo\u00ebls sluit die enantiornithes, yanornis, ichthyornis, gansus en die hesperornithiformes in \u2013 'n groep lopende duikvo\u00ebls wat amper soos dobbertjies en seeduikers gelyk het.\n\ndie cryptovolans en microraptor van die dromaeosauridae-familie mag miskien tot aangedrewe vlug in staat gewees het, min of meer tot dieselfde mate as archaeopteryx. cryptovolans het eienskappe besit wat ook by moderne vo\u00ebls voorkom: hul borsbeen was verleng teen 'n hoek met die middellyn van die borsbeen en na buite gerig, loodreg op die ribbekas. hierdie verlenging dien as 'n anker waaraan moderne vo\u00ebls se vlerkspiere geheg is, sodoende beskik die vo\u00ebls oor voldoende hefkrag vir vlug. cryptovolans se rugstring blyk ook buigsaam te wees, net soos dit by moderne vo\u00ebls die geval is, om te voorkom dat die werwels nie tydens vlug uitgly nie. as gevolg van hierdie eienskappe is cryptovolans eintlik selfs 'n beter \"vo\u00ebl\" as archaeopteryx, aangesien laasgenoemde ni\u00e9 hierdie eienskappe besit nie. as gevolg van hierdie eienskappe het sommige paleontolo\u00eb voorgestel dat lede van die dromaeosauridae-familie in werklikheid basale (\"basis\") vo\u00ebls is en dat die groter lede van die familie op 'n tyd kon vlieg, maar dat latere vorme nie daartoe in staat was nie. hul hipotese is derhalwe dat vo\u00ebls nie van die dromaeosauridae-familie afstam nie, maar dat die dromaeosauridae-familie van vo\u00ebls afstam. bewyse vir hierdie teorie is tans nog onvoldoende, aangesien die presiese verhouding tussen die mees gevorderde lede van maniraptora en die primitiefste egte vo\u00ebls steeds nie goed begryp word nie.\nsommige dinosourusse, wat bekend staan as ornithischia, het vo\u00eblagtige heupbene, maar vo\u00ebls het ontwikkel uit saurischia-dinosourusse wat reptielagtige heupbene het. dit bewys dat vo\u00ebls hul heupstruktuur onafhanklik ontwikkel het. die vo\u00eblagtige heupstruktuur het selfs 'n derde keer onafhanklik ontwikkel: tussen lede van therizinosauridae, 'n spesifieke groep theropoda-dinosourusse.\n'n alternatiewe teorie oor die ontwikkeling van vo\u00ebls word voorgestel deur sommige wetenskaplikes, waaronder larry martin en alan feduccia. die teorie stel voor dat vo\u00ebls (insluitende lede van maniraptora) van vroe\u00eb archosourusse soos longisquama afstam. die teorie word tans betwis deur die meerderheid paleontolo\u00eb, asook deur kenners in die studie van veerontwikkeling en evolusie.\n\n\n=== klassifisering van moderne vo\u00ebls ===\nmoderne vo\u00ebls word as neornithes geklassifiseer en dit is tans bekend dat die groep tot 'n basiese groep afstammelinge ontwikkel het aan die einde van die kryttydperk. die neornithes word verdeel in die paleognathae en die neognathae. die paleognathae sluit die stuithoenders van sentraal- en suid-amerika in, asook die loopvo\u00ebls. soos die naam aandui, is loopvo\u00ebls groot vo\u00ebls wat nie tot vlug in staat is nie.\n\n\n== verwysings ==\n\n\n== sien ook ==\nornitologie, die studie van vo\u00ebls\nmigrasie van vo\u00ebls\nlys van suid-afrikaanse vo\u00ebls\nlys van suider-afrikaanse vo\u00ebls volgens wetenskaplike name\nlys van suid-afrikaanse vo\u00ebls (groepeer)\n\n\n== eksterne skakels ==\navionary \u2013 vo\u00ebls van westelike en sentrale palearktis in 46 tale"