"birgitta birgersdotter, \u00e4ven k\u00e4nd som heliga birgitta, f\u00f6dd omkring 1303 i uppland, d\u00f6d 23 juli 1373 i rom i kyrkostaten, var en svensk katolsk f\u00f6rfattare, teolog samt ordens- och klostergrundare av birgittinorden. hon  helgonf\u00f6rklarades och utg\u00f6r tillsammans med benedikt av nursia, edith stein, katarina av siena, kyrillos och methodius europas sex skyddshelgon enligt romersk-katolska kyrkan.hon var dotter till upplands lagman birger persson till finsta och ingeborg bengtsdotter, som tillh\u00f6rde bj\u00e4lbo\u00e4ttens lagmansgren. b\u00e5de genom sina f\u00f6r\u00e4ldrar och genom sin make ulf gudmarsson hade hon anknytning till det politiska ledarskiktet i det medeltida sverige. eftersom hennes morfars far var kusin till kung magnus ladul\u00e5s, s\u00e5 var birgitta sl\u00e4kt med den svenska kungafamiljen genom sin mor. utanf\u00f6r sverige var hon \u00e4ven k\u00e4nd som furstinnan av n\u00e4rke.\n\n\n== biografi ==\n\n\n=== bakgrund och uppv\u00e4xt ===\nheliga birgitta f\u00f6ddes omkring 1303 som birgitta birgersdotter. hon h\u00f6rde till en av de svenska medeltida stormans\u00e4tterna s\u00e5som dotter till birger petersson till finsta, upplands lagman. var hon f\u00f6ddes och v\u00e4xte upp kan inte med s\u00e4kerhet bevisas. oavsett all argumentering f\u00f6r olika alternativ som ber\u00f6r faderns \u00e4gande av g\u00e5rdar \u00e4r det \u00e4nd\u00e5 egentligen fr\u00e5ga om var birgittas mor ingeborg bodde med sina barn medan fadern, lagmannen hela tiden var ute i sina tj\u00e4nstef\u00f6rr\u00e4ttningar.\nden \u00e4ldsta traditionen om birgittas f\u00f6delse g\u00e5r tillbaka \u00e4nda till 1400-talet och en kr\u00f6nika som byggde p\u00e5 material i klostret i vadstena, skriven av margareta clausdotter, som var abbedissa d\u00e4r 1472\u20131486. d\u00e4r s\u00e4gs f\u00f6ljande om birgittas mor ingeborg:\n\u201doch man m\u00e5 veta, att hon och hennes v\u00e4rdige herre, de bodde i uppland p\u00e5 en g\u00e5rd som kallas finsta och ligger icke l\u00e5ngt fr\u00e5n uppsala. och d\u00e4r f\u00f6dde hon sin heliga dotter sankta birgitta och flera av sina barn, men nu vila hon och hennes \u00e4rade herre i uppsala domkyrka i sankta katarinas kor.\u201d\nn\u00e5got bestyrkande av att finsta var birgittas f\u00f6delseplats st\u00e5r visserligen inte att finna i de handlingar som \u00e4r bevarade fr\u00e5n svensk medeltid i svenskt diplomatarium, men \u00e4ven underlaget i handlingarna f\u00f6r den hypotesen som flera historiker numera st\u00f6djer, att birgitta var f\u00f6dd och uppv\u00e4xt p\u00e5 sk\u00f6ldnora kungsg\u00e5rd i fresta socken i vallentuna h\u00e4rad \u00e4r svagt. betr\u00e4ffande birgers \u00e4gande av g\u00e5rdar i uppland ingick f\u00f6rvisso bland m\u00e5nga andra gods i arvet efter honom b\u00e5de finsta och sk\u00f6ldnora, lika v\u00e4l som m\u00e5nga g\u00e5rdar i s\u00f6dermanland, \u00f6sterg\u00f6tland och sm\u00e5land. vid granskning av flera k\u00f6p- och bytesdokument i diplomatariet visar det sig att tidpunkterna f\u00f6r tilltr\u00e4de kan ifr\u00e5gas\u00e4ttas. den latinska terminologin f\u00f6r de egendomar man s\u00e5lde och bytte och testamenterade \u00e4r ocks\u00e5 oklar, det \u00e4r fr\u00e5ga om omdiskuterade begrepp och i varje enskilt fall mycket os\u00e4kert vilka delar av egendomarna som \u00e5syftas. vidare saknas i materialet varje h\u00e4nvisning till p\u00e5 vilken egendom familjens s\u00e4tesg\u00e5rd var bel\u00e4gen. vad g\u00e4ller ett andra argument som skulle utpeka p\u00e5 fresta i vallentuna h\u00e4rad i st\u00e4llet f\u00f6r finsta i skederids socken, som f\u00f6delseplats n\u00e4mligen frasen om hennes ursprung \"in regno swecie de civitate frastad\" i de p\u00e5vliga kanonisationsakterna \u00e4r det ytterst os\u00e4kert, vilket ocks\u00e5 den svenska utgivaren av texten p\u00e5pekat, om de italienska skrivarna h\u00e4r har uppfattat namnet riktigt; deras missuppfattningar kan ocks\u00e5 ligga bakom att platsen kallas civitas, \u201dstad\u201d och inte parochia, \u201dsocken\u201d. i testamenten d\u00e4r birgittas barnbarn testamenterar sk\u00e4llnora (\u00e4ldre namn p\u00e5 sk\u00f6ldnora) g\u00e5rd vidare ben\u00e4mns dock g\u00e5rden som \"det r\u00e4tta m\u00f6dernet\".\n\n\n=== livet i sverige ===\nredan som barn hade birgitta syner. en g\u00e5ng s\u00e5g hon jungfru maria som satte en krona p\u00e5 hennes huvud. en annan g\u00e5ng s\u00e5g hon framf\u00f6r sig hur kristus pinades och dog p\u00e5 korset. b\u00e5da dessa teman, den innerliga mariafromheten och meditationen \u00f6ver kristi lidande, kom att pr\u00e4gla hela birgittas liv.\nn\u00e4r birgitta var i tolv\u00e5rs\u00e5ldern dog hennes mor. hennes far ans\u00e5g att han inte klarade av att sj\u00e4lv ge henne den uppfostran som anstod en flicka i hennes st\u00e4llning, s\u00e5 han s\u00e4nde henne till sin sv\u00e4gerska katarina bengtsdotter p\u00e5 aspan\u00e4s vid sj\u00f6n sommen i \u00f6sterg\u00f6tland.\nn\u00e5gra \u00e5r senare, vid omkring tretton \u00e5rs \u00e5lder, giftes hon mot sin vilja bort med den arton\u00e5rige ulf gudmarsson. hon ville s\u00e4kert hellre leva som jungfru och lyckades ocks\u00e5 \u00f6vertala sin make att de f\u00f6rsta \u00e5ren leva i avh\u00e5llsamhet, men d\u00e4refter f\u00f6dde hon \u00e5tta barn. makarna bodde under dessa \u00e5r p\u00e5 ulf\u00e5sa vid sj\u00f6n boren i \u00f6sterg\u00f6tland.\nden unga hustrun blev snabbt k\u00e4nd f\u00f6r sin str\u00e4nga fromhet. hon sp\u00e4kte sin kropp, fastade och vallf\u00e4rdade till heliga platser. i hennes hem fick fattiga och sjuka en fristad. sj\u00e4lv v\u00e5rdade hon dem, och efter jesus exempel ska hon ha tv\u00e5tt deras f\u00f6tter och kysst dem. under fastan serverade hon varje dag mat \u00e5t tolv fattiga.birgittas fromhet kom p\u00e5 m\u00e5nga s\u00e4tt att pr\u00e4gla \u00e4ven maken ulf. bland annat f\u00f6retog makarna tillsammans pilgrimsf\u00e4rder till nidaros och till santiago de compostela. p\u00e5 v\u00e4gen hem fr\u00e5n spanien, i den franska staden arras, insjuknade ulf. n\u00e4r l\u00e4get var som sv\u00e5rast uppenbarade sig det franska nationalhelgonet sankt denis f\u00f6r birgitta och lovade att maken inte skulle d\u00f6.\nv\u00e4l hemma bosatte sig birgitta och ulf vid alvastra kloster, d\u00e4r ulf dog \u00e5r 1344 (eller eventuellt \u00e5r 1346). birgitta l\u00e4t sin vigselring falla i ulfs grav och f\u00f6rdelade sina egendomar till arvingarna och till fattiga f\u00f6r att sj\u00e4lv leva enkelt i anslutning till klostret i alvastra. antalet uppenbarelser tilltog. hon k\u00e4nde sig kallad att vara \"kristi brud och spr\u00e5kr\u00f6r\". under denna tid fram till avresan till rom mottog hon m\u00e5nga uppenbarelser. i uppenbarelserna fick hon uppdrag av gud, kristus och maria att f\u00f6ra ut budskap till s\u00e5v\u00e4l politiska som kyrkliga ledare. men d\u00e4r finns ocks\u00e5 dialoger med helgon, d\u00f6da personer, med flera.\nbirgitta fick vid en ok\u00e4nd tidpunkt under 1330-talet tj\u00e4nsten som hovm\u00e4starinna vid det svenska hovet.\nbirgitta stod kungaparet magnus eriksson och blanka av namur n\u00e4ra, en bekantskap som hon l\u00f6nade illa. birgitta uppt\u00e4ckte till exempel att drottningen f\u00f6rt med sig en elfenbensask med ett antal reliker, bland annat efter ludvig den helige. asken hade dock st\u00e4llts undan. birgitta fick d\u00e5 h\u00f6ra en inre r\u00f6st s\u00e4ga: \u201dse hur guds skatt, som v\u00f6rdas i himmelen, f\u00f6raktas p\u00e5 jorden!\u201d. i st\u00e4ndiga uppenbarelser sm\u00e4dade birgitta paret: bland annat antyds magnus erikssons p\u00e5st\u00e5dda homosexualitet (magnus smek).hon f\u00f6rmanade genom kristus kungen att dagligen l\u00e4sa sina best\u00e4mda b\u00f6ner till jungfru maria, dagligen l\u00e4sa tv\u00e5 m\u00e4ssor, fasta p\u00e5 de stora helgdagsaftnarna, ge tionde \u00e5t de fattiga och varje fredag tv\u00e5 tretton fattiga m\u00e4ns f\u00f6tter. han uppmanas ocks\u00e5 att kl\u00e4 sig h\u00f6viskt, \"till ett konungens hederstecken\", samt b\u00e4ra krona p\u00e5 de st\u00f6rre helgdagarna. hon f\u00f6rmanar ocks\u00e5 magnus att, \"eftersom han \u00e4r barnslig\", l\u00e5ta l\u00e4sa f\u00f6r sig \"om manliga m\u00e4ns g\u00e4rningar, efterd\u00f6me och \u00e5th\u00e4vor, av vilka hans h\u00e5g m\u00e5 uppv\u00e4ckas till gud\". i sina skrifter kallar hon ocks\u00e5 kungen \"en kr\u00f6nt \u00e5sna med ett harhj\u00e4rta\" och \"en r\u00f6vare och en sj\u00e4laf\u00f6rr\u00e4dare\". till slut beskyllde hon honom f\u00f6r att vara ansvarig f\u00f6r f\u00f6rlusten av b\u00e5de sk\u00e5ne och norge.m\u00e5nga av de falska beskyllningarna mot drottning blanka om giftmord p\u00e5 sin son, kung erik (magnusson) \u00e5terfinns i den heliga birgittas politiska uppenbarelser. henrik susos gudeliga snilles v\u00e4ckare var sannolikt en inspirationsk\u00e4lla f\u00f6r birgitta och hennes uppenbarelser om magnus eriksson samlades i pamfletten libellus de magno erici rege som spreds av hans fiender bland storm\u00e4nnen.\nen som inte heller finner n\u00e5d inf\u00f6r birgitta \u00e4r kungens syster eufemia eriksdotter, \"huggormshonan\" som hon f\u00e5r heta, och dennas gem\u00e5l hertig albrekt d. \u00e4. av mecklenburg, som birgitta i sina uppenbarelser brukar ben\u00e4mna \"r\u00e4ven\", ibland \u00e4ven \"ormen\". hon kan inte nog varna kung magnus f\u00f6r den listige hertigen och dennes son albrekt d. y., som ocks\u00e5 blev den som till slut st\u00f6rtade magnus eriksson fr\u00e5n tronen.efter makens d\u00f6d \u00e4gnade sig birgitta \u00e5t sj\u00e4lvsp\u00e4kning och f\u00f6rsakelser med s\u00e5dan iver att en av hennes biktf\u00e4der, som skrev en biografi om henne, f\u00f6rv\u00e5nades \u00f6ver att denna lilla och sp\u00e4da kvinna kunde uth\u00e4rda s\u00e5dana p\u00e5frestningar. hon sov p\u00e5 den kalla vintermarken med endast en matta och ett hyende under sig samt en tunn mantel \u00f6ver sig. att bada ans\u00e5g hon i likhet med de flesta medeltidshelgon f\u00f6r veklighet. hon bar tagelkl\u00e4dnad n\u00e4rmast kroppen och om livet hade hon ett rep med knutar som orsakade sm\u00e4rta vid varje r\u00f6relse. varje fredag droppade hon hett vax p\u00e5 sin arm som ett minne av jesus lidande. \"och om s\u00e5ren l\u00e4ktes f\u00f6re n\u00e4sta fredag, s\u00e5 upprev hon dem med sin nagel, f\u00f6r att hennes lekamen skulle ej vara utan pina och s\u00e5r; och detta gjorde hon till den \u00e4ndan, att jesu kristi pina skulle alltid vara i hennes \u00e5minnelse\", skriver en levnadstecknare. om hon n\u00e5gonsin yttrade n\u00e5got \u00f6verilat, tuggade hon p\u00e5 bittra \u00f6rter.genom uppenbarelser blev det tydligt f\u00f6r birgitta att hon var kallad att \u00e5teruppr\u00e4tta klostren ur deras f\u00f6rfall och \u00e5terigen g\u00f6ra dem till h\u00e4rdar f\u00f6r guds rike. genom dessa kloster skulle en f\u00f6rnyelsens anda sprida sig ut bland m\u00e4nniskorna och till sist g\u00f6ra alla m\u00e4nniskor goda, samtidigt som jorden omskapades i enlighet med guds vilja. i vadstena skulle birgitta s\u00e5 en fr\u00f6 fr\u00e5n vilket v\u00e4rldens f\u00f6rnyelse skulle v\u00e4xa fram. d\u00e4r ville hon grunda ett dubbelkloster d\u00e4r kvinnor och m\u00e4n kunde verka tillsammans f\u00f6r guds tj\u00e4nst och f\u00f6r att hj\u00e4lpa sina medm\u00e4nniskor. adliga kvinnor skulle utbildas till goda och arbetsamma m\u00e4nniskor. arbete skulle varvas med andliga \u00f6vningar, och p\u00e5 s\u00f6ndagar skulle munkarna predika f\u00f6r folket. men dessa nya klosterregler m\u00e5ste bekr\u00e4ftas av p\u00e5ven. s\u00e5 kristus gav henne i en uppenbarelse befallningen att g\u00f6ra en pilgrimsresa till rom. trots de h\u00e4rjningar som digerd\u00f6den orsakade i mellan- och sydeuropa, fruktade birgitta inte att ge sig av. hennes syften var stora och hon leddes av en kraftfull \u00f6vertygelse.\n\n\n=== livet i rom ===\nbirgitta begav sig 1349 till rom. syftet var att delta i firandet av jubel\u00e5ret 1350 och att f\u00e5 tillst\u00e5nd av p\u00e5ven att grunda en ny klosterorden. problemet var bara att p\u00e5ven sedan 1309 residerade i den franska staden avignon samt att kyrkan f\u00f6rbjudit inr\u00e4ttandet av fler ordnar. detta hindrade dock inte birgitta som redan tidigare i en uppenbarelse f\u00e5tt veta att hon skulle f\u00e5 se p\u00e5ven och kejsaren m\u00f6tas i rom. en f\u00f6r tiden s\u00e5 osannolik h\u00e4ndelse att den ledde till en del munterhet hos omgivningen.\ni rom fick hon f\u00f6rst bo i palazzo della cancelleria n\u00e4ra basilikan san lorenzo in damaso. hon drog sig inte f\u00f6r att s\u00e4ga vad hon ans\u00e5g om stadens andliga f\u00f6rfall, n\u00e5got b\u00e5de kardinaler och vanligt folk fick erfara. d\u00e4rut\u00f6ver \u00e4gnade hon sin tid \u00e5t att skriva till p\u00e5ven i avignon och kr\u00e4va att han skulle flytta tillbaka. sin vardag \u00e4gnade hon \u00e5t att g\u00e5 runt i kyrkorna f\u00f6r att be vid helgonens gravar. vid kyrkan san lorenzo in panisperna p\u00e5 viminalen bad hon ofta f\u00f6rbipasserande om allmosor till de beh\u00f6vande. hon gjorde ocks\u00e5 flera pilgrimsresor till bland annat assisi, klostret farfa, neapel och s\u00f6dra italien.\n\u00e5r 1368 \u00e5terv\u00e4nde p\u00e5ve urban v till rom och den 21 oktober m\u00f6ttes han och den tysk-romerske kejsaren karl iv i staden. birgitta kunde l\u00e4mna sin ordensregel till p\u00e5ven som mottog den f\u00f6r granskning. den 5 augusti 1370 blev den godk\u00e4nd i en reviderad version som birgitta troligen inte var s\u00e4rskilt n\u00f6jd med. d\u00e4rtill beslutade urban v att \u00e5terigen l\u00e4mna italien av s\u00e4kerhetssk\u00e4l, n\u00e5got som birgitta absolut inte kunde acceptera. hon profeterade att han skulle drabbas av ett h\u00e5rt slag fr\u00e5n gud och bli sjuk, och n\u00e4r urban vistats i avignon ett par m\u00e5nader dog han.\n\n\n=== pilgrimsf\u00e4rd ===\n\u00e5r 1371, vid 68 \u00e5rs \u00e5lder, p\u00e5b\u00f6rjade birgitta en vallf\u00e4rd till heliga landet via neapel och cypern. hon hade i en uppenbarelse f\u00e5tt en befallning fr\u00e5n gud att g\u00f6ra detta, och trots att hon var sjuk och svag f\u00f6ljde hon gladeligen budet. f\u00f6rst gick resan till neapel, d\u00e4r birgitta tidigare hade gjort en pilgrimsf\u00e4rd.neapels drottning johanna hade tidigare visat sig mottaglig f\u00f6r birgittas str\u00e4nga f\u00f6rmaningar, i alla fall under en kort tid. nu mottogs birgitta med de h\u00f6gsta hedersbetygelserna av drottningen. hon fick ocks\u00e5 presentera sina s\u00f6ner f\u00f6r johanna.  birgitta hade hos dem insk\u00e4rpt de tillb\u00f6rliga v\u00f6rdnadsbetygelserna mot den h\u00f6ga kvinnan: \"huru de skulle g\u00e5 inf\u00f6r drottningen och h\u00e4lsa henne v\u00f6rdsamt efter landets sed med bugningar och kn\u00e4fall och kyssa hennes f\u00f6tter\", som margareta clausdotter skriver. sonen birger utf\u00f6rde samvetsgrant de hovceremonier hans mor l\u00e4rt honom. men om hur sonen karl bar sig \u00e5t ber\u00e4ttar kr\u00f6nikans f\u00f6rfattarinna f\u00f6ljande: \"n\u00e4r herr karl kom fram till drottningen, bevisade han henne v\u00f6rdnad efter vad som h\u00f6vdes och henne tillkom. och sedan kysste han henne p\u00e5 munnen, varav drottningen fick stor k\u00e4rlek till honom, d\u00e4rf\u00f6r att han v\u00e5gade det; och ville hon ingalunda l\u00e5ta honom fara d\u00e4dan utan sade, att hon \u00e4ntligen ville beh\u00e5lla honom och hava honom till make. s:a birgitta sade, att det ingalunda kunde ske, ty hans hustru levde \u00e4nnu hemma i sverige.\" men detta hade ingen inverkan p\u00e5 en s\u00e5dan kvinna som johanna, som sj\u00e4lv hade sin tredje gem\u00e5l i livet.birgitta uppges ha bett brinnande b\u00f6ner till gud om hj\u00e4lp ur situationen. och b\u00f6nen blev besvarad, men p\u00e5 ett helt annat s\u00e4tt \u00e4n hon hade f\u00f6rv\u00e4ntat sig: karl drabbades av en d\u00f6dlig sjukdom och avled. modern satt n\u00e5gra steg fr\u00e5n hans s\u00e4ng n\u00e4r hans sista \u00f6gonblick kom, men hon reste sig inte f\u00f6r att n\u00e4rma sig honom. hon gav inga ljud ifr\u00e5n sig och f\u00e4llde inte en t\u00e5r. ist\u00e4llet ska hon ha suttit stilla med upplyfta h\u00e4nder och i sitt innersta prisat gud f\u00f6r att ha f\u00f6rhindrat den stora synden. karls begravning genomf\u00f6rdes med stor st\u00e5t. drottningen f\u00f6ljde sj\u00e4lv kistan till graven tillsammans med en stor skara m\u00e4nniskor. \u00f6verallt h\u00f6rdes klagan och gr\u00e5t, men birgitta ska till det yttre or\u00f6rd ha g\u00e5tt efter b\u00e5ren, utan klagan eller t\u00e5rar.senare v\u00e4nde sig birgitta med nya f\u00f6rmaningar till neapels drottning. hon uppmanade henne att \u00f6dmjuka sig, \u00e5ngra sina synder och frukta gud utan \u00e5terv\u00e4ndo, eftersom hon hade levt ett liv mer likt en sk\u00f6ka \u00e4n en drottning. om hon inte lyssnade till gud skulle hon bli d\u00f6md som en avf\u00e4lling och gisslad fr\u00e5n hj\u00e4ssan till fotabj\u00e4llet. trots de h\u00e5rda orden miste birgitta inte drottningens v\u00e4nskap utan fick ist\u00e4llet nya bevis p\u00e5 hennes v\u00e4nskap genom stora g\u00e5vor.efter karls d\u00f6d l\u00e4mnade birgitta neapels hamn och efter att ha st\u00f6tt p\u00e5 flera utmaningar och vederm\u00f6dor anl\u00e4nde hon till jaffa, d\u00e4r fartyget led skeppsbrott i hamnen. men trots detta och med sitt hj\u00e4rta fyllt av himmelsk gl\u00e4dje kom birgitta fram till den heliga graven. h\u00f6gsommarens br\u00e4nnande hetta d\u00e4mpade inte hennes iver att sk\u00e5da betlehem och josafats dal och andra heliga platser, men v\u00e4rmen f\u00f6rv\u00e4rrade hennes h\u00e4lsa, som redan var p\u00e5verkad av sp\u00e4kningar och sjukdom.sonens \u00f6de verkar ha tagit birgitta h\u00e5rt, men senare fick hon en uppenbarelse som intygade att han f\u00f6rl\u00e5tits tack vare hennes b\u00f6ner och t\u00e5rar.\n\n\n=== sista \u00e5r, d\u00f6d och begravning ===\nn\u00e4r hon \u00e5terkom till rom v\u00e5ren 1373 var hon f\u00f6rsvagad av sjukdom och den 23 juli avled hon i sin bostad vid nuvarande piazza farnese. hennes stoft bisattes i kyrkan san lorenzo in panisperna i v\u00e4ntan p\u00e5 att hennes kvarlevor skulle f\u00f6ras tillbaka till sverige och vadstena. ett f\u00f6lje i vilket dottern katarina och sonen birger ingick, beledsagade kistan. den 2 december 1373 p\u00e5b\u00f6rjades resan mot vadstena. f\u00e4rden gick \u00f6ver alperna via br\u00fcnn och vidare till danzig. d\u00e4rifr\u00e5n seglade f\u00f6ljet till s\u00f6derk\u00f6ping varefter vadstena n\u00e5ddes den 4 juli 1374.st\u00f6rre delen av birgittas kropp \u00e4r begravd i vadstena klosterkyrka. ett fragment av hennes h\u00f6ftben finns dock i rikshelgedomen uppsala domkyrka, i samma kor som erik den heliges relikskrin.\n\n\n== betydelse och efterm\u00e4le ==\n\u00e5r 1377 gav birgittas sj\u00e4las\u00f6rjare och v\u00e4n biskopen alfons av ja\u00e9n ut den f\u00f6rsta upplagan av hennes himmelska uppenbarelser. \u00e5ret d\u00e4rp\u00e5, 1378, skedde ett f\u00f6rnyat godk\u00e4nnande av hennes ordensregel och 1384 kunde klostret i vadstena invigas.\n\n\n=== birgittas kanonisering och kult ===\nprocessen f\u00f6r att kanonisera birgitta inleddes 1377 och avslutades 1391 med att birgitta helgonf\u00f6rklarades av p\u00e5ven bonifatius ix. det skedde efter skrivelser fr\u00e5n bland annat det svenska pr\u00e4sterskapet till p\u00e5ven, i vilka birgitta kallas f\u00f6r \"en doftande nardus, ett kosteligt olivtr\u00e4d, sanningens dotter och fromhetens telning\".i p\u00e5vliga kapellet, som var prytt med dyrbara v\u00e4vnader och friska olivkvistar, h\u00f6lls predikan \u00f6ver birgittas underverk och uppenbarelser. d\u00e4rp\u00e5 tog p\u00e5ven sj\u00e4lv upp en lovs\u00e5ng, \u00f6ppnade den gyllene bok d\u00e4r alla helgon var upptecknade, och skrev in birgittas namn i den. i peterskyrkan h\u00f6lls h\u00f6gtidliga gudstj\u00e4nster vid skenet av tusentals lampor, och i alla roms kyrkor ringde klockorna.\u00e5r 1999 upph\u00f6jdes heliga birgitta tillsammans med katarina av siena och edith stein till skyddshelgon f\u00f6r europa.\ni sverige f\u00f6ranstaltade \u00e4rkebiskopen jakob ulvsson \u00e5r 1470 om att den heliga birgittas fest skulle firas \u00f6ver hela riket. en tidigare \u00e4rkebiskop, birger gregersson, hade f\u00f6rfattat ett officium under sina vistelser p\u00e5 biskops-arn\u00f6 i slutet av 1370-talet.\n\n\n=== kritik mot birgitta ===\nen tidig kritikerr\u00f6st till birgitta kom med martin luther, som kallade henne f\u00f6r \u201ddie tolle brigit\u201d (den galna birgitta). bland reformationsbiskoparna i sverige fanns nedl\u00e5tande tonfall mot birgitta. i svensk kr\u00f6nika kallar olaus petri hennes uppenbarelser f\u00f6r \u201ddagdr\u00f6mmar\u201d. drottning kristina konstaterade att hon \u201dhellre ville r\u00e4knas bland de vettiga \u00e4n bland de heliga\u201d. som kommentar till pj\u00e4sen folkungasagans birgitta kallade august strindberg henne: \u201cen h\u00e4rsklysten, \u00e4resjuk kvinna som medvetet str\u00e4vade efter helgonskapet och makten \u00f6ver \u2019det andra k\u00f6net\u2019\u201d och fortsatte: \u201cav denna osympatiska kvinna gjorde jag efter urkunderna den oregerliga tossa som nu finnes i dramat, ehuru jag till hennes \u00e4ra l\u00e4t henne vakna till klarhet om sin fjollighet och sitt h\u00f6gmod.\u201d\n\n\n=== forskning p\u00e5 birgittas kropp ===\ni ett sammetskl\u00e4tt tr\u00e4skrin i vadstena klosterkyrka f\u00f6rvarades till 1645 vad som enligt traditionen s\u00e4gs vara kranierna fr\u00e5n heliga birgitta, hennes dotter katarina samt det \u00e4ldre helgonet sankta ingrid av sk\u00e4nninge. fr\u00e5n detta relikskrin stal den franska balettm\u00e4staren antoine de beaulieu under ett bes\u00f6k i klosterkyrkan ett kranium, i tron att det var heliga birgittas kranium. han blev d\u00e4refter r\u00e4dd att som enda katolik i s\u00e4llskapet misst\u00e4nkas f\u00f6r brottet och \u00f6verl\u00e4mnade tre \u00e5r senare kraniet till den franske ambassad\u00f6ren gaspard coignet de la thullerie. denne tog med sig kraniet till frankrike och sk\u00e4nkte det kort f\u00f6re sin d\u00f6d till kyrkan i courson-les-carri\u00e8res i bourgogne. kraniet gavs 1959 till birgittinklosteret i uden i nederl\u00e4nderna, d\u00e4r det i dag st\u00e4lls ut som heliga birgittas kranium.anne-marie landtblom, docent i neurologi, och andra forskare vid link\u00f6pings universitet har, genom att unders\u00f6ka kraniet i klosterkyrkan, f\u00f6rs\u00f6kt utr\u00f6na om heliga birgittas gudomliga uppenbarelser i sj\u00e4lva verket var hallucinationer under epileptiska anfall. kraniet unders\u00f6ktes p\u00e5 1950-talet av professor carl-herman hjortsj\u00f6 och d\u00e5 uppt\u00e4cktes en urgr\u00f6pning. det \u00e4r den urgr\u00f6pningen som intresserar forskarna eftersom den kan ha orsakats av en godartad hj\u00e4rntum\u00f6r.\nvid de senaste unders\u00f6kningarna av kranierna i klosterkyrkan anv\u00e4ndes dna-analys och kol-14-datering. forskarna presenterade resultatet 2010 och kunde konstatera att kranierna inte tillh\u00f6r mor och dotter. d\u00e4rtill kommer att det \u00e4r minst 200 \u00e5rs \u00e5ldersskillnad p\u00e5 kranierna och att ingen av tidsbest\u00e4mningarna sammanfaller med perioden d\u00e5 birgitta och katarina levde.eftersom kraniet i uden \u00e4nnu ej dna-testats kan d\u00e4remot detta kranium visa sig tillh\u00f6ra birgitta eller hennes dotter.\n\n\n=== birgittinorden av idag ===\norden birgitta grundade finns kvar \u00e4n idag och kallas den helige fr\u00e4lsarens orden (ordo sanctissimi salvatoris 'o.ss.s.'), i dagligt tal birgittinorden. birgittas kvarlevor finns idag i ett relikskrin i vadstena klosterkyrka. i svenska kyrkan lever den birgittinska traditionen av b\u00f6ne- och ordensgemenskapen societas sanct\u00e6 birgitt\u00e6, grundad 1920; man samlas varje \u00e5r till generalkapitel i vadstena kring birgittas d\u00f6dsdag den 23 juli.\nbyggnaden i rom, d\u00e4r birgitta levde, casa di santa brigida, inrymmer idag kyrka, kloster och g\u00e4sthem.\n\n\n=== heliga birgitta som f\u00f6rfattare och retoriker ===\n\nheliga birgitta var en stolt kvinna som trots att hon r\u00e4knades som ol\u00e4rd var v\u00e4l bevandrad i sin tids andliga och politiska sp\u00f6rsm\u00e5l. av hennes texter kan man utl\u00e4sa att hon var en ordkonstn\u00e4r som ofta anv\u00e4nde sig av liknelser, bilder och exempel f\u00f6r att f\u00f6rtydliga det som var abstrakt i den teologiska l\u00e4ran. mycket av hennes bildspr\u00e5k var inspirerat av naturen eller vardagslivet, hon anv\u00e4nde sig ocks\u00e5 i sina texter av det som vi idag kallar f\u00f6r klassisk retorik. heliga birgittas f\u00f6rfattarskap och retoriska kunskaper \u00e4r historiskt intressanta d\u00e5 hon var verksam under en tid d\u00e5 kvinnor i allm\u00e4nhet varken fick l\u00e4ra sig att l\u00e4sa eller skriva och att agera som f\u00f6rfattare var i stort sett f\u00f6rbjudet.\n\n\n== barn ==\nm\u00e4rta ulfsdotter f\u00f6dd ca 1319-1320. gift 1337 med 1) sigvid ribbing (br\u00f6llopet p\u00e5 ulv\u00e5sa) och 2) efter 1345 med knut algotsson (bengt hafridssons \u00e4tt)\nkarl ulfsson till ulv\u00e5sa. d\u00f6d i neapel.\nbirger ulfsson, dubbad till riddare av den heliga graven av jerusalem under vistelsen i heliga landet.\nkatarina ulfsdotter, katarina av vadstena f\u00f6dd 1331, abbedissa i vadstena.\nbengt ulfsson. d\u00f6d i ung \u00e5lder och begravdes i alvastra.\ngudmar ulfsson. d\u00f6d i ung \u00e5lder i stockholm.\ningeborg ulfsdotter. nunna i riseberga kloster.\ncecilia ulfsdotter, inskrevs till sk\u00e4nninge kloster men giftes senare med lars sunesson.\n\n\n== detaljerad kronologi ==\n1303 - birgitta f\u00f6ds.\n1309 - p\u00e5ven bos\u00e4tter sig i avignon.\n1314 - birgittas mor, ingeborg bengtsdotter, d\u00f6r. birgitta flyttar till katarina bengtsdotter p\u00e5 aspan\u00e4s.\n1316 - birgitta gifter sig med ulf gudmarsson.\n1319 - magnus eriksson v\u00e4ljs tre \u00e5r gammal till sveriges kung.\n1320 - birgitta \u00e4rver sju gods i sm\u00e5land n\u00e4r arvet fr\u00e5n hennes mor skiftas.\n1321 - birger persson vallf\u00e4rdar till santiago de compostela, avignon och rom.\n1322 - kris i f\u00f6rmyndarregeringen. birgittas morbror blir rikets drots.\n1326 - birger petersson d\u00f6r.\n1332 - magnus eriksson tilltr\u00e4der som regent.\n1335 - kung magnus gifter sig med blanka av namur. birgitta blir drottningens r\u00e5dgivare och ulf utn\u00e4mns till riksr\u00e5d.\n1337 - hundra\u00e5rskriget mellan england och frankrike utbryter.\n1339 - birgitta och ulf vallf\u00e4rdar till nidaros.\n1341-42 - birgitta och ulf vallf\u00e4rdar till santiago de compostela.\n1342 - birgitta och ulf bos\u00e4tter sig vid alvastra kloster.\n1344/46 - birgittas make ulf gudmarsson d\u00f6r.\n1346 - kung magnus och drottning blanka testamenterar den 1 maj vadstena kungsg\u00e5rd till att bli ett kloster.\n1347 - kungaparet testamenterar i sitt norska testamente en stor summa pengar till klosterbygge i vadstena.\n1348 - birgitta f\u00f6rs\u00f6ker att m\u00e4kla fred i hundra\u00e5rskriget och f\u00f6rm\u00e5 p\u00e5ven att flytta till rom.\n1349 - birgitta reser till rom.\n1350 - birgitta bes\u00f6ker benediktinklostret i farfa. dottern katarina anl\u00e4nder till rom.\n1353 ca - birgitta vallf\u00e4rdar till assisi.\n1354 ca - birgitta flyttar till ett hus vid nuvarande piazza farnese.\n1360-talet - birgitta vallf\u00e4rdar till s\u00f6dra italien och bor en period i neapel. l\u00e4r senare k\u00e4nna alfonso pecha de vadaterra.\n1368 - p\u00e5ven urban v m\u00f6ter kejsar karl iv i rom den 21 oktober och birgittas profetia uppfylls.\n1370 - p\u00e5ven urban v godk\u00e4nner birgittas ordensregel i kraftigt modifierad form.\n1371 - birgitta reser den 25 november till neapel.\n1372 - birgitta ger sig den 14 mars ut p\u00e5 pilgrimsf\u00e4rd till heliga landet. stannar p\u00e5 cypern till 12 maj. i augusti befinner hon sig i betlehem d\u00e4r hon f\u00e5r se en vision av jesu f\u00f6delse. i september avseglar hon mot neapel dit hon anl\u00e4nder i december.\n1373 - birgitta \u00e5ter i rom. skriver sitt sista brev till p\u00e5ven och ber honom \u00e5terv\u00e4nda till rom. birgitta d\u00f6r 23 juli. hennes kvarlevor f\u00f6rs hem till sverige av barnen katarina och birger.\n1374 - birgittas kvarlevor skrinl\u00e4ggs i vadstena den 4 juli. en f\u00f6rsta samling av birgittas mirakler l\u00e4ggs fram av \u00e4rkebiskop birger gregersson.\n1376 - ny mirakelsamling sammanst\u00e4lls av biskop nils hermansson.\n1377 - de tv\u00e5 f\u00f6rsta framst\u00e4llningarna om birgittas kanonisation g\u00f6rs i rom. alfonso pecha de vadaterra l\u00e4gger fram den f\u00f6rsta utg\u00e5van av birgittas himmelska uppenbarelser. p\u00e5ven gregorius xi flyttar tillbaka p\u00e5vestolen fr\u00e5n avignon till rom.\n1378 - en tredje framst\u00e4llan om birgittas kanonisation g\u00f6rs i rom. birgittas ordensregel fastst\u00e4lls.\n1379 - kanonisationsprocessen \u00f6ppnas. p\u00e5ven utser fyra kardinaler att leda unders\u00f6kningen.\n1384 - klostret i vadstena invigs.\n1391 - den 7 oktober helgonf\u00f6rklaras birgitta, av p\u00e5ven bonifatius ix.\n1396 - vid ett kyrkom\u00f6te i arboga utses den heliga birgitta till sveriges skyddshelgon.\n1430 - klosterkyrkan i vadstena invigs.\n1492 - den f\u00f6rsta fullst\u00e4ndiga utg\u00e5van p\u00e5 latin av birgittas himmelska uppenbarelser trycks i l\u00fcbeck av bartholom\u00e6us gothan p\u00e5 uppdrag av vadstena kloster.\n1999 - den heliga birgitta utses av p\u00e5ven johannes paulus ii till ett av europas tre kvinnliga skyddshelgon.\n2003 - 700-\u00e5rsjubileet av hennes f\u00f6delse firades i hela v\u00e4rlden under \u00e5ret.\n\n\n== litteratur ==\n\n\n=== den heliga birgittas himmelska uppenbarelser ===\n\n\n==== textkritisk utg\u00e5va ====\nheliga birgittas revelationes, det vill s\u00e4ga uppenbarelserna p\u00e5 latin, utkom i textkritiska utg\u00e5vor \u00e5ren 1956-2002 i kungl. vitterhets historie och antikvitets akademiens regi.\nsancta birgitta. revelaciones lib. i. ed. by c.-g. undhagen. stockholm 1978.\nsancta birgitta. revelaciones lib. ii. ed. by c.-g. undhagen\u2020 and b. bergh. stockholm 2001.\nsancta birgitta. revelaciones lib. iii. ed. by a.-m. j\u00f6nsson. stockholm 1998.\nsancta birgitta. revelaciones lib. iv. ed. by h. aili. stockholm 1992.\nsancta birgitta. revelaciones lib. v. ed. by b. bergh. uppsala 1971.\nsancta birgitta. revelaciones lib. vi. ed. by b. bergh. stockholm 1991.\nsancta birgitta. revelaciones lib. vii. ed. by b. bergh. uppsala 1967.\nsancta birgitta. revelaciones lib. viii. ed. by h. aili. stockholm 2002.\nsancta birgitta. revelaciones extravagantes ed. by l. hollman. uppsala 1956.\nsancta birgitta. opera minora. vol. i. regula salvatoris ed. by. s. eklund. stockholm 1975.\nsancta birgitta. opera minora. vol. ii. sermo angelicus ed. by. s. eklund. uppsala 1972.\nsancta birgitta. opera minora. vol. iii. quattuor oraciones ed. by. s. eklund. stockholm 1991.\n\n\n==== andra utg\u00e5vor ====\nlatin:birgitta; johannes de turrecremata, matthias lincopensis (1517) (p\u00e5 latin). reuelationes celestes p\u0304electe sp\u014dse christi beate birgitte vidue: de regno suecie: octo libris diuise. sicq; ordinate a religiosis patrib\u2079: originalis monasterij sct\u0101r\u016b marie virginis et birgitte in vuatstenis: p\u0304maturo studio et exq\u0307sita dilig\u0113tia: in hos infrascriptos numer\u016b & ordin\u0113 accurati\u2079 c\u014dportate. et si forte alique alie reuelationes (sicuti compert\u016b est) bt\u0113 birgitte per error\u0113: aut temerarie a quoq\u0303; q\u030amodolibet ascribant\u0303: p\u0304ter has q\u0304 in hoc p\u0304senti volumine: aut in vita: seu legenda sancte birgitte maiori c\u014dtinent\u0303: tanq\u0303; false & erronee decernant\u0303. adiungit\u0303 eti\u0101 in fine libror[um] tabula principali\u016b sent\u0113tiar\u016b in his libris c\u014dtentar\u016b: vti dilig\u0113s lector videre poterit. ([3. uppl.]). ... insu\u208bp iam alterato in officina federici peypus. sumptibusq; & impensis honesti viri ioannis kobergers civem nuren bergen\u0304. impressum. anno virginei partus. m.d.xvij. decimaquinta. mensis novembris.. libris 9546980 \n\nfornsvenska:birgitta; klemming gustaf edvard (1857\u20131884). heliga birgittas uppenbarelser. samlingar utgivna av svenska fornskrifts\u00e4llskapet. serie 1, svenska skrifter, 0347-5026 ; 14:1-5. stockholm: norstedt. libris 503195 \nfulltext  \n\nmodern svenska:birgitta; lund\u00e9n tryggve (1957). himmelska uppenbarelser.. malm\u00f6: allhem. libris 8078621 \n\nmodern svenska i urval:birgitta; h\u00e4rdelin alf, borgehammar stephan, d\u00f6bling anna (2004). uppenbarelser. enskede: tpb. libris 12582384 \nfulltext.\n\n\n=== sekund\u00e4rlitteratur ===\nalexandra coelho ahndoril, birgitta och katarina. albert bonniers f\u00f6rlag, 2006.\nhans aili & jan svanberg, imagines sanctae birgittae. the earliest illuminated manuscripts and panel paintings related to the revelations of st. birgitta of sweden. stockholm: the royal academy of letters, history and antiquities, 2003.\nbirger bergh, \"heliga birgitta. \u00e5ttabarnsmor och profet\". lund: historiska media, 2002.\nlars bergquist, birgitta i uppenbarelsernas spegel, stockholm: proprius f\u00f6rlag ab, 2003\nper beskow & annette landen, birgitta av vadstena : pilgrim och profet 1303-1373. stockholm: natur och kultur, 2003.\nluca cesarini, den heliga birgittas \u00e5terkomst. malm\u00f6: birgittiana, 1998.\nluca cesarini, den heliga birgittas rom. malm\u00f6: norma, 1999.\nluca cesarini, i den heliga birgittas fotsp\u00e5r. stockholm: bilda, 2002.\nluca cesarini, evangeliet enligt birgitta. malm\u00f6: artos, 2008.\nluca cesarini, med birgitta i det heliga landet. malm\u00f6: birgittiana, 2014.\nemilia fogelklou, birgitta. stockholm: aldus, 1973.\ningvar fogelqvist, apostasy and reform in the revelations of st. birgitta. almquist & wiksell. stockholm 1993\ngunilla gren-eklund, \"att konstruera historia: exemplet heliga birgittas f\u00f6delseplats.\" kyrkohistorisk \u00e5rsskrift 114 (2014), s. 13-25.\n\"heliga birgittas m\u00f6derneanor.\" svenska sl\u00e4ktkalendern 50 (2020).\nbengt ingmar kilstr\u00f6m, \"hennes r\u00f6st ska h\u00f6ras\" : birgittinska perspektiv. stockholm: proprius f\u00f6rlag, 1991.\nbirgit klockars, birgittas svenska v\u00e4rld. stockholm: natur och kultur, 1976.\nrolf h. lindholm, \"huvudlinjer i heliga birgittas uppenbarelser\", visby: books-on-demand, 2011.\nbridget morris, st birgitta of sweden. woodbridge: boydell, 1999.\nhelge nordahl, den heliga birgitta. skellefte\u00e5: artos, 2003.\nr. steffen: heliga birgitta i svenskt biografiskt lexikon (1924)\nsven stolpe, birgitta i sverige och i rom, legenda, 1988\nhjalmar sund\u00e9n, den heliga birgitta: ormungens moder som blev kristi brud. stockholm: wahlstr\u00f6m & widstrand, 1973.\nsocietas sanct\u00e6 birgitt\u00e6 1920-1970. festskrift, 1970.\n\n\n== se \u00e4ven ==\nbirgittahuset, italienska casa di santa brigida, i rom\nfinsta\nfresta socken\nhimmelska uppenbarelser\nlista \u00f6ver kyrkor uppkallade efter heliga birgitta\nsk\u00f6ldnora kungsg\u00e5rd\nulv\u00e5sa\nkapelludden\nsvensk litteratur\n\n\n== vidare l\u00e4sning ==\nharrison, dick (2021). heliga birgitta. isbn 9789177895831 \nlindkvist, thomas: birgitta birgersdotter (heliga birgitta) i svenskt kvinnobiografiskt lexikon\n\n\n== externa l\u00e4nkar ==\n wikimedia commons har media som r\u00f6r heliga birgitta.\nheliga birgittas uppenbarelser full text upplagd p\u00e5 internet.\nden heliga birgittas dialog med sitt \u00f6verjag - birger bergh, lunds universitet\nuppenbarelser p\u00e5 litteraturbanken\nuppenbarelser och andra medeltida texter i spr\u00e5kbanken\nbirgittas uppenbarelser digitaliserad handskrift i world digital library\nom heliga birgitta\nbirgitta\u00e5ret 2003\nsocietas sanct\u00e6 birgitt\u00e6\nheliga birgitta i libris\nl\u00e4kartidningen: hade heliga birgitta epilepsi\nbirgittas kranium ska granskas\nhistoriska museet om heliga birgitta\n\u201dfinsta: heliga birgittas b\u00f6nkapell\u201d. suecia antiqua et hodierna, f\u00f6rsta bandet. kungliga biblioteket. https://suecia.kb.se/f/?func=find-c&ccl_term=wso+%3d+asaml&local_base=sah. \n\u201dbirgitta\u201d. biografiskt lexikon f\u00f6r finland. helsingfors: svenska litteraturs\u00e4llskapet i finland. 2008\u20132011. urn:nbn:fi:sls-4575-1416928957181 \n\n\n== referenser =="