"el marroc (\u00e0rab: \u0627\u0644\u0645\u063a\u0631\u0628, al-ma\u1e21rib, amazic: amarruk / murakuc), oficialment el regne del marroc, \u00e9s un estat del nord d'\u00e0frica. limita amb l'oce\u00e0 atl\u00e0ntic a l'oest, amb l'estret de gibraltar, la mar mediterr\u00e0nia i les ciutats aut\u00f2nomes espanyoles de ceuta i melilla al nord, amb alg\u00e8ria a l'est i amb el s\u00e0hara occidental i maurit\u00e0nia al sud. el marroc fou l'\u00fanic estat afric\u00e0 que no pertanyia a la uni\u00f3 africana fins al 30 de gener de 2017, data en qu\u00e8 s'hi incorpor\u00e0. aix\u00ed mateix, \u00e9s membre de la lliga \u00e0rab, de la uni\u00f3 del magrib \u00e0rab, de la francofonia, de l'organitzaci\u00f3 de la confer\u00e8ncia isl\u00e0mica, del di\u00e0leg mediterrani, i del grup dels 77.\n\n\n== topon\u00edmia ==\nel nom complet \u00e0rab del marroc \u00e9s al-m\u00e0mlaka al-maghribiyya que es pot traduir com \u2018el regne occidental'. al-m\u00e0ghrib significa \u2018l'oest\u2019. els historiadors medievals \u00e0rabs i els ge\u00f2grafs hist\u00f2rics feien \u00fas del terme al-m\u00e0ghrib al aqsa, \u2018l'oest lluny\u00e0\u2019 per diferenciar-lo de les regions hist\u00f2riques ve\u00efnes d'al-m\u00e0ghrib al-\u00e0wsat, \u2018l'oest mitj\u00e0\u2019, que es correspondria aproximadament amb l'actual alg\u00e8ria i al-m\u00e0ghrib al-adna, \u2018l'oest proper\u2019, que es correspondria amb l'actual tun\u00edsia i la meitat occidental de l\u00edbia.el nom catal\u00e0 del marroc, que prov\u00e9 de la forma llatina morroch, feia refer\u00e8ncia al nom de l'antiga capital almor\u00e0vit i almohade de marr\u00e0queix.\n\n\n== geografia f\u00edsica ==\n\nel marroc \u00e9s un estat del nord-oest d'\u00e0frica. la seva llarga costa que dona a l'oce\u00e0 atl\u00e0ntic es perllonga m\u00e9s enll\u00e0 de l'estret de gibraltar sobre el mediterrani.\nal sud del marroc es troba el territori discutit del s\u00e0hara occidental, reivindicat i sota control en gran part del marroc, malgrat el no-reconeixement d'aquesta sobirania per la comunitat internacional. a l'est i al sud-est, el marroc limita amb alg\u00e8ria. a certa dist\u00e0ncia de la costa atl\u00e0ntica es troben les illes can\u00e0ries i madeira. al nord de l'estret de gibraltar es troba l'estat espanyol.\naproximadament una tercera part del territori marroqu\u00ed \u00e9s recobert de muntanyes que atenyen altituds prou importants. el marroc cont\u00e9 quatre serralades i \u00e9s l'\u00fanic estat del magrib que t\u00e9 una immensa serralada com l'atles.\nal nord de l'estat, les muntanyes del rif voregen el mediterrani. el cim m\u00e9s alt del rif assoleix 2.456 m i t\u00e9 per nom djebel tidighine. el rif proposa superf\u00edcies variades segons les altituds de les seves regions. de fet, a l'oest, s'hi troba sobretot una vegetaci\u00f3 espinosa (avets, pins, cedres, etc.). m\u00e9s lluny de les ribes mediterr\u00e0nies i m\u00e9s endins de l'estat, sobresurten les tres altres immenses serralades: l'atles mitj\u00e0, l'alt atles i l'antiatles, on trobem tamb\u00e9 una diversitat de paisatges.\n\n\n== pol\u00edtica ==\n\n\n=== configuraci\u00f3 constitucional ===\nsegons la constituci\u00f3 del marroc, l'estat est\u00e0 organitzat com a monarquia constitucional parlament\u00e0ria, en qu\u00e8 el rei del marroc, actualment mohammed vi, \u00e9s el cap d'estat i en qu\u00e8 el primer ministre del marroc \u00e9s el cap de govern en un sistema multipartidista. el poder executiu \u00e9s ocupat pel govern del marroc, presidit pel primer ministre. el poder legislatiu \u00e9s ocupat pel govern i per les dues cambres del parlament del marroc: l'assemblea de representants i l'assemblea de consellers. l'assemblea de representants est\u00e0 integrada per 325 membres, dels quals 295 s'elegeixen per sufragi universal directe en determinades circumscripcions; els altres 30 s'elegeixen de llistes de partit nacionals i nom\u00e9s estan integrades per dones. l'assemblea de consellers est\u00e0 integrada per 270 consellers elegits per sufragi indirecte mitjan\u00e7ant el col\u00b7legi d'electors provinents de les col\u00b7lectivitats locals i de les cambres professionals de regions, i del col\u00b7legi d'assalariats nacional, amb una proporci\u00f3 de 162 escons per a les col\u00b7lectivitats locals, 33 escons per a les cambres d'agricultura, 24 escons per a les cambres de comer\u00e7, ind\u00fastria i de serveis, 21 escons per a les cambres d'artesania, 3 escons per a les cambres de pesca mar\u00edtima i 27 escons per als representants dels assalariats. els membres de la cambra de consellers s\u00f3n escollits per un mandat de 9 anys. la cambra de consellers es renova per ter\u00e7os cada tres anys. la renovaci\u00f3 d'escons del primer i segon ter\u00e7 es realitza per sorteig. el poder judicial \u00e9s ocupat per una judicatura independent. l'actual president n'\u00e9s mustafa oukacha (agrupament nacional dels independents).\n\n\n=== partits pol\u00edtics ===\nalguns partits pol\u00edtics del marroc s\u00f3n: \n\nl'esquerra socialista unificada, la gauche socialiste unifi\u00e9e (gsu)\nel moviment popular, le mouvement populaire\nconcentraci\u00f3 nacional dels independents, rassemblement national des ind\u00e9pendants (rni)\npartit de la just\u00edcia i del desenvolupament, parti de la justice et du d\u00e9veloppement (pjd)\npartit d'independ\u00e8ncia, parti d'ind\u00e9pendance, istiqlal\nalian\u00e7a de les llibertats, alliance des libert\u00e9s (adl)\nuni\u00f3 socialista de forces populars, union socialiste des forces populaires (usfp)\n\n\n=== subdivisi\u00f3 administrativa ===\nel marroc es divideix en 16 regions que, al seu torn i en total, se subdivideixen en 62 prefectures i prov\u00edncies.les regions, creades com a part d'una llei de descentralitzaci\u00f3-regionalitzaci\u00f3 de 1997, s\u00f3n:\n\n* aquestes regions pertanyen al territori del s\u00e0hara occidental.\n\n\n=== el s\u00e0hara occidental ===\nel govern del marroc ha suggerit que una entitat aut\u00f2noma, sota la conselleria reial pels afers saharians, hauria de governar el territori. el projecte fou presentat al consell de seguretat de les nacions unides l'abril del 2007. sense assolir cap acord, l'onu deman\u00e0 a les parts que comencessin negociacions directes i incondicionals per acordar una soluci\u00f3 m\u00fatuament acceptable. el front polisario, que lluit\u00e0 en contra del domini colonial espanyol i per la independ\u00e8ncia del marroc, rebutja el pla d'autonomia dins el marroc, i advoca per la conformaci\u00f3 d'una rep\u00fablica independent amb el nom de rep\u00fablica \u00e0rab democr\u00e0tica sahrau\u00ed.\n\n\n== economia ==\n\nd'acord amb el banc de desenvolupament afric\u00e0, el producte interior brut (pib) del marroc representa el 7% del pib del continent afric\u00e0. el marroc \u00e9s la cinquena economia m\u00e9s gran de l'\u00e0frica; el 2006 el seu pib era de 125.300 milions de d\u00f2lars nord-americans en paritat de poder adquisitiu. l'agricultura encara \u00e9s la font de treball del 40% de la poblaci\u00f3 marroquina i contribueix al 14,5% del pib. la ind\u00fastria contribueix amb el 37,9% del pib; la ind\u00fastria m\u00e9s gran \u00e9s la mineria de fosfats sahrau\u00eds. la segona font d'ingressos m\u00e9s gran s\u00f3n les remeses dels marroquins a l'estranger; la tercera \u00e9s el turisme. s'estima que 7,5 milions de turistes visitaren el marroc el 2007. el marroc ha signat un tractat de lliure comer\u00e7 amb la uni\u00f3 europea que entr\u00e0 en vigor el 2010, i un tractat d'obertura comercial per als productes industrials amb els estats units d'am\u00e8rica, que entr\u00e0 en vigor el 2006.\n\n\n== geografia humana i societat ==\n\n\n=== demografia ===\namb 34 milions d'habitants, el marroc \u00e9s l'onz\u00e9 estat m\u00e9s poblat d'\u00e0frica. el creixement poblacional ha estat molt r\u00e0pid durant la segona meitat del segle xx; de 10 milions d'habitants el 1954 als actuals 34 el 2006. amb una reducci\u00f3 de la taxa de natalitat i de les condicions de vida, la pir\u00e0mide de poblaci\u00f3 ha canviat: el 1985, els menors de 15 anys representaven el 46% de la poblaci\u00f3 total, el 2006 nom\u00e9s el 30,5%. la major part de la poblaci\u00f3 viu a l'oest de la serralada de l'atles, que separa el pa\u00eds del desert del s\u00e0hara. casablanca n'\u00e9s el centre comercial i industrial i el port m\u00e9s important; t\u00e9 una poblaci\u00f3 superior als 3 milions d'habitants. rabat \u00e9s la seu de govern, i t\u00e9 una poblaci\u00f3 superior al mili\u00f3 d'habitants.\n\n\n=== etnografia ===\nla poblaci\u00f3 marroquina est\u00e0 formada per \u00e0rabs i amazics, tot i que el comer\u00e7 i l'esclavatge portaren molts africans subsaharians al marroc, els descendents dels quals viuen als oasis del sud i a les ciutats m\u00e9s grans. tanmateix, un estudi gen\u00e8tic ha suggerit que no hi ha cap difer\u00e8ncia entre els \u00e0rabs marroquins i els amazics, i que, per tant, l'arabitzaci\u00f3 del marroc fou m\u00e9s un proc\u00e9s cultural que no pas un de reempla\u00e7ament \u00e8tnic. entre 1956, quan es va declarar la independ\u00e8ncia, i 1960 el marroc va viure una emigraci\u00f3 massiva d'extrangers.\n\n\n=== lleng\u00fces ===\nsegons l'article 5 de la constituci\u00f3 marroquina de 2011, la llengua oficial del marroc \u00e9s l'\u00e0rab est\u00e0ndard, mentre l'amazic n'\u00e9s llengua nacional. el dialecte \u00e0rab del pa\u00eds es coneix com a \u00e0rab marroqu\u00ed. prop de 12 milions, el 40% de la poblaci\u00f3 total, la majoria dels quals viuen en \u00e0rees rurals, parlen amazic, present al marroc en tres dialectes diferents: el tarifit, el taixelhit i el tamazight. el franc\u00e8s, que \u00e9s la segona llengua oficial de facto, s'ensenya universalment i \u00e9s la llengua principal per al comer\u00e7 i l'economia; hom en fa \u00fas en l'educaci\u00f3 i el govern. s'estima que 20.000 marroquins al nord parlen el castell\u00e0 com a segona llengua.segons ethnologue, al marroc es parlarien onze lleng\u00fces i dialectes:\ndialectes \u00e0rabs:\n\u00e0rab est\u00e0ndard: llengua oficial (constituci\u00f3, article 5, 2011)\n\u00e0rab marroqu\u00ed: 19.800.000 parlants (2014), arreu; 5.000.000 com a segona llengua\n\u00e0rab hassania: 195.000 parlants, principalment al sud del marroc (i. e. al s\u00e0hara occidental) (cens de 2004)\njudeo\u00e0rab marroqu\u00ed: 8.930 parlants (2000), sobretot a la regi\u00f3 de gran casablanca.\ndialectes amazics:\namazic est\u00e0ndard marroqu\u00ed: llengua nacional (constituci\u00f3, article 5, 2011)\ntaixelhit: 3.890.000 parlants, principalment a la part meridional del marroc (sense comptar el s\u00e0hara occidental) (2004)\ntamazight de l'atles central: 2.340.000 parlants arreu, principalment al centreest del marroc (2004)\ntarifit: 1.270.000 parlants a les regions de taza-al hoceima-taounate i oriental, amb diversos dialectes arreu del rif.\nghomara: 10.000 parlants, a la regi\u00f3 de t\u00e0nger-tetuan, a la prov\u00edncia de xauen i a la costa de les muntanyes del rif (2008)\nsenhaja: 50.000 parlants, a la regi\u00f3 de taza-al hoceima-taounate, a l'oest del rif, a la regi\u00f3 de ketama (2013)\ntaznatit: nombre de parlants desconegut, a la regi\u00f3 oriental, a figuig, ich i ain chair\nllengua de signes marroquina: 63.400 signants, sobre una poblaci\u00f3 sorda de 155.000 (2008) o 165.000 (2014)\nlleng\u00fces indoeuropees:\nfranc\u00e8s: 80.000 parlants, arreu; 10.300.000 com a segona llengua (2013)\ncastell\u00e0: 6.590 parlants, principalment a la costa septentrional (2012); 3.410.000 com a segona llengua (2012)\n\n\n=== religi\u00f3 ===\nl'islam \u00e9s la religi\u00f3 majorit\u00e0ria. s'estima que el 99% de la poblaci\u00f3 es considera musulmana, majorit\u00e0riament sunnita, mentre nom\u00e9s l'1% professa altres religions com el cristianisme, el judaisme o el bahaisme.\ncom que la casa reial marroquina, la dinastia alauita, que governa l'estat des del segle xvii, basa part de la legitimitat del seu govern en el fet de ser descendents del profeta muhammad, la poblaci\u00f3 marroquina t\u00e9 una rever\u00e8ncia especial per la fam\u00edlia reial.hist\u00f2ricament el sufisme ha tingut un gran paper en la religiositat marroquina. s\u00f3n nombroses les confraries o tariqes que han estat fundades o s'han est\u00e8s per territori marroqu\u00ed, moltes d'elles encara molt actives. de totes, hom en pot destacar la confraria dels issawa, la tariqa hansaliyya, la tariqa hazmiriyya, la tariqa badawiyya, la tariqa nassiriyya, la tariqa xadhiliyya-jazuliyya, la dels xarkawa, la dels darkawa, la tariqa tijaniyya o la tariqa qadiriyya.\nmalgrat que el cristianisme sigui actualment testimonial, hist\u00f2ricament el territori que actualment forma el marroc fou un estat cristi\u00e0, que ha donat alguns sants a l'esgl\u00e9sia cat\u00f2lica, com sant marcel de t\u00e0nger (mort el 298). al segle vi, el bisbe sunna hi propag\u00e0 l'arrianisme.\na m\u00e9s de l'esgl\u00e9sia cat\u00f2lica, l'esgl\u00e9sia d'anglaterra tamb\u00e9 mant\u00e9, com a m\u00ednim, un temple al marroc, l'esgl\u00e9sia de sant andreu, fundada el 1880.\ntot i que hist\u00f2ricament nombrosa i important, actualment la comunitat jueva marroquina \u00e9s residual. el 2010 s'estimaven en 6.000 els jueus marroquins. la comunitat conserva, tanmateix, unes quantes sinagogues, algunes amb valor hist\u00f2ric i art\u00edstic com la sinagoga salat alzama, a marr\u00e0queix, la sinagoga ibn danan, a fes, o la sinagoga beth-el a casablanca. de la import\u00e0ncia passada de la comunitat jueva marroquina en dona testimoni l'exist\u00e8ncia de tradicions singulars del judaisme marroqu\u00ed, com la festa de la mimuna, que comen\u00e7a la nit de l'\u00faltim dia de p\u00e9ssah.\n\n\n=== lgtb ===\nkifkif.\n\n\n== hist\u00f2ria ==\n\nl'actual territori del marroc ha estat poblat des de temps del neol\u00edtic, almenys des de l'any 8000 ac, testificat per trets de la cultura capsiana, en un temps en qu\u00e8 el magrib era menys \u00e0rid del que ho \u00e9s actualment. reb\u00e9 la penetraci\u00f3 comercial fen\u00edcia. form\u00e0 part de la maurit\u00e0nia tingitana de l'imperi rom\u00e0. fou devastat pels v\u00e0ndals al segle v. amb l'expedici\u00f3 de principis del segle viii del general \u00e0rab mus\u00e0 ibn nusayr, conqueridor de la pen\u00ednsula ib\u00e8rica, es consolid\u00e0 la islamitzaci\u00f3 dels amazics del territori, a partir de la qual l'actual marroc pass\u00e0 a formar part, pol\u00edticament i cultural, del m\u00f3n musulm\u00e0. a causa de l'heretgia kharigita, se separ\u00e0, sota la dinastia idr\u00edssida (789-974), del califat de damasc. al magrib, on tingu\u00e9 un ampli suport per part de la poblaci\u00f3 aut\u00f2ctona amaziga, s'arribaren a fundar diversos principats d'inspiraci\u00f3 kharigita.\n\n\n=== dinasties ===\na la segona meitat del segle xi, el pa\u00eds assol\u00ed el seu major poder quan una s\u00e8rie de dinasties amazigues reempla\u00e7aren els idr\u00edssides \u00e0rabs. primer els almor\u00e0vits (974-1147), despr\u00e9s els almohades (1147-1248), i els benimerins (1248-1465), sorgits de les grans confederacions amazigues sanhaja, masmuda i zenata, respectivament. governaren gran part del magrib aix\u00ed com grans territoris de la pen\u00ednsula ib\u00e8rica o \u00e0ndalus. petits estats de la regi\u00f3, com el dels barghawata i el dels banu issam, foren conquerits. l'imperi s'ensorr\u00e0 a causa d'un llarg per\u00edode de guerres civils.\n\n\n=== pressi\u00f3 colonial ===\namb la dinastia watt\u00e0ssida (1465-1555) tingu\u00e9 lloc la penetraci\u00f3 portuguesa a l'oce\u00e0 atl\u00e0ntic i l'espanyola a la mediterr\u00e0nia: comport\u00e0 la conseg\u00fcent reacci\u00f3 antieuropea, encap\u00e7alada per la dinastia xerifiana sadita (1555-1659), amena\u00e7ada, d'altra banda, per l'expansi\u00f3 turca des d'alg\u00e8ria. els sadites tenen la pesada tasca de reunificar el marroc i de combatre el poder\u00f3s ex\u00e8rcit portugu\u00e8s, gran pot\u00e8ncia en aquell temps. el 1578 a ksar el-k\u00e9bir, en la batalla dels tres reis, l'ex\u00e8rcit portugu\u00e8s \u00e9s completament aniquilat per l'ex\u00e8rcit sadita. despr\u00e9s d'aquesta batalla, la dinastia es concentra al nord-est del marroc per tal de protegir el regne contra les vel\u00b7le\u00eftats de l'imperi otom\u00e0. malgrat la seva oposici\u00f3, els sadites organitzen el seu makhzen i el seu ex\u00e8rcit segons el model otom\u00e0. la dinastia desapareix el 1659 amb la mort del sult\u00e0 ahmed ii.\namb l'entronitzaci\u00f3 dels xerifs del tafilelt, la dinastia alauita (1613-actualment), foren posades les bases del regne actual, malgrat que des de la fi del segle xviii el govern efectiu del pa\u00eds fou dictat pels interessos europeus, sobretot amb tractats comercials amb la gran bretanya i fran\u00e7a. un dels m\u00e9s il\u00b7lustres alauites fou el sold\u00e0 mulay ismail, segon sobir\u00e0 de la dinastia. el seu regnat se situa entre 1672 i 1727; impos\u00e0 l'autoritat del makhzen sobre el conjunt de l'imperi xerifenc, gr\u00e0cies al seu ex\u00e8rcit compost de mil\u00edcies d'esclaus-soldats negres (els abid al bokhari) i de les tribus militars guich (oudayas, cherrardas, cherragas). ismail controlava el pa\u00eds des de mekn\u00e8s, nova capital imperial en substituci\u00f3 de fes i de marr\u00e0queix. sota el regnat d'ismail, mekn\u00e8s es dota d'una veritable ciutat prohibida a la marroquina, amb els seus conjunts de palaus, fonts, mesquites, jardins i de fortaleses. ismail afront\u00e0 una guerra cont\u00ednua contra les tribus de l'atles (que acaba sotmetent), per\u00f2 tamb\u00e9 contra els enemics exteriors: els espanyols, anglesos i otomans. el sult\u00e0 est\u00e9n la seva autoritat sobre maurit\u00e0nia i els oasis del touat.\nde 1727 a 1757 el marroc coneix una greu crisi din\u00e0stica en el transcurs de la qual els abid al bokhari fan i desfan els soldans, mentre que les tribus guich ataquen i saquegen les ciutats imperials.\nel 1904, un acord decidit entre els socis de la triple entesa deixa a fran\u00e7a el marroc com a zona d'influ\u00e8ncia, el regne unit es concentra a egipte, i el nord del marroc \u00e9s concedit a espanya. amb la confer\u00e8ncia d'algesires del 1906, fran\u00e7a i espanya controlaren el territori i el 1912 se'l repartiren amb la instauraci\u00f3 del protectorat franc\u00e8s (tractat de fes) i l'establiment de l'espanyol al rif, ifni i tarfaya. el 1925, primo de rivera desembarca a alhucemas i sufoca la insurrecci\u00f3 d'abd el-krim: substitueix el protectorat per l'administraci\u00f3 directa.\n\n\n=== retorn de la monarquia ===\ndespr\u00e9s de la segona guerra mundial, els partits nacionalistes exigiren la independ\u00e8ncia i els desordres s'estengueren a tot el pa\u00eds. el 1955 \u00e9s reinstaurat muh\u00e0mmad v del marroc: assol\u00ed la independ\u00e8ncia i l'abolici\u00f3 de l'estatut internacional de t\u00e0nger. l'any seg\u00fcent fou adm\u00e8s a l'onu i el 1957 es proclam\u00e0 la monarquia constitucional i la futura successi\u00f3 del seu fill hassan, que es feu efectiva el 1961. el 1958 el marroc entr\u00e0 a la lliga \u00e0rab, i reivindic\u00e0 els territoris del s\u00e0hara que, juntament amb ifni i les places de ceuta i melilla, encara pertanyien a l'estat espanyol, a maurit\u00e0nia i una part a alg\u00e8ria. el partit nacionalista istiqlal havia sostingut el govern de hassan ii, per\u00f2 aviat aquest i l'unfp, escissi\u00f3 liderada per ben barka, passaren a l'oposici\u00f3. l'assassinat d'aquest darrer afect\u00e0 seriosament les relacions marroquines amb fran\u00e7a.\n\n\n=== conflicte al s\u00e0hara ===\nel 1963 les tropes nord-americanes i franceses surten de l'estat. el marroc participa en les guerres araboisraelianes del 1967, amb repercussions antijueves a l'interior, i del 1973. a la confer\u00e8ncia d'agadir del 1974, el marroc, maurit\u00e0nia i alg\u00e8ria discutiren llurs problemes fronterers, sobretot pel que feia a la imminent descolonitzaci\u00f3 del s\u00e0hara occidental, ric en fosfats. el 1975, per tal d'exercir pressi\u00f3 i afavorir-ne l'annexi\u00f3, hassan ii hi organitz\u00e0 una marxa verda de m\u00e9s de 300.000 marroquins colons i 25.000 soldats. aquell mateix any, mitjan\u00e7ant l'acord de madrid, l'estat reb\u00e9 l'administraci\u00f3 del centre i el nord del s\u00e0hara occidental, i maurit\u00e0nia la del sud.\nel 26 de febrer de 1976, espanya finalitz\u00e0 la seva pres\u00e8ncia colonial al s\u00e0hara. l'endem\u00e0 es proclam\u00e0 la rep\u00fablica \u00e0rab sahrau\u00ed democr\u00e0tica (rasd), encarregada de l'organitzaci\u00f3 dels campaments de refugiats, la lluita al terreny, impedir que l'enemic avanc\u00e9s, treballar en el reconeixement internacional del front polisario, de la rasd, i dels drets del poble sahrau\u00ed. a l'abril comen\u00e7aren els enfrontaments entre el marroc i el front polisario. els sahrau\u00eds fugiren dels bombardejos en direcci\u00f3 al desert d'alg\u00e8ria. el 1979 maurit\u00e0nia renunci\u00e0 a les seves reivindicacions sobre el territori i sign\u00e0 un acord de pau amb el front polisari.\na l'interior, el 1977 hassan ii cre\u00e0 un govern d'unitat nacional despr\u00e9s de fer dimitir el gabinet sorgit de les eleccions d'aquell any. els avalots recurrents per la forta recessi\u00f3 econ\u00f2mica, foren fortament reprimits fins al 1991, produint-se matances en casablanca i nador mentre es mantenien les reclamacions sobre ceuta, melilla i del s\u00e0hara occidental. en les eleccions del 1984 la union constitutionnelle obtingu\u00e9 la majoria simple i form\u00e0 un govern de coalici\u00f3 amb els principals partits pol\u00edtics, a excepci\u00f3 de l'istiqlal i la union socialiste des forces populaires (usfp). aquest govern inici\u00e0 una campanya contra el fonamentalisme isl\u00e0mic i contra organitzacions de l'oposici\u00f3.\nte\u00f2ricament, el 1991 fou signada la pau entre el marroc i el front polisario: acordaren ambdues parts de celebrar un refer\u00e8ndum d'autodeterminaci\u00f3 supervisat per l'onu i l'antiga organitzaci\u00f3 per a la unitat africana (oua), ajornat posteriorment per les dificultats en l'establiment del cens.\nels darrers temps, marroc ha mantingut una posici\u00f3 clarament prooccidental, especialment el 1986, quan establ\u00ed relacions amb israel, la qual cosa li provoc\u00e0 un cert a\u00efllament en el m\u00f3n \u00e0rab. el 1988 restabl\u00ed relacions amb alg\u00e8ria, i el 1989 pact\u00e0 amb espanya temes de defensa i d'uni\u00f3 mar\u00edtima a l'estret de gibraltar.\nel maig del 1990, hassan ii cre\u00e0 un consell consultiu sobre drets humans integrat per persones de diferent color pol\u00edtic per apaivagar les den\u00fancies per les detencions d'estudiants a les facultats de fes, casablanca i marr\u00e0queix. tot i aix\u00ed, es mantingu\u00e9 la prohibici\u00f3 sobre determinades organitzacions pol\u00edtiques i religioses, aix\u00ed com la censura.\nmalgrat que el monopoli seguia sent un factor important pel poder de la monarquia, el 1992 s'inicien algunes privatitzacions d'empreses: result\u00e0 afectat l'\u00edndex de creixement i augmentada la inflaci\u00f3. aquell mateix any foren alliberats alguns presos pol\u00edtics (com abraham sefarty) i es tanc\u00e0 la pres\u00f3 secreta de tazmamart, per\u00f2 el frau electoral del 1993 consolid\u00e0 la marginaci\u00f3 de l'oposici\u00f3.\nal novembre del 1995, la ue sign\u00e0 un acord de lliure comer\u00e7 amb el marroc gr\u00e0cies al qual l'economia marroquina mantenia una tend\u00e8ncia positiva dins la precarietat. el 23 de juliol de 1999 moria el rei hassan ii, despr\u00e9s de 32 anys de monarquia, deixant el tron al seu fill moh\u00e0mmed vi. els primers anys del nou regnat destacaren per l'inici del reconeixement de la cultura i la llengua amazigues amb la creaci\u00f3, el 2001, de l'institut reial de la cultura amaziga i, al setembre del 2003, el comen\u00e7ament de les primeres classes en aquesta llengua en algunes escoles.\n\n\n== notes i refer\u00e8ncies ==\n\n\n== vegeu tamb\u00e9 ==\nharira\ndansa del ventre\n\n\n== enlla\u00e7os externs ==\nplana del ministeri de la comunicaci\u00f3 del marroc (\u00e0rab) (franc\u00e8s)."