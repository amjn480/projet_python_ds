"hierdie artikel handel oor parys in frankryk. vir die dorp in die vrystaat, sien parys, vrystaat.parys (frans: paris [pa\u02c8\u0280i] ) is die hoofstad en grootste stad van frankryk met 'n bevolking van 2,14 miljoen en 'n oppervlakte van 105,4 km\u00b2. saam met sy voorstede vorm parys 'n metropolitaanse gebied met sowat 12,6 miljoen inwoners. administratief is parys tegelykertyd 'n stad en 'n d\u00e9partement.\n\nparys is \u2013 n\u00e1 brussel \u2013 die stad waar die meeste hoofkantore van internasionale organisasies gesetel is, soos unesco, oeso, die internasionale handelskamer (icc/cci), die internasionale energie-agentskap (iea), die europese afdeling van interpol en die europese ruimtevaartorganisasie (esa). dit is verreweg die grootste franssprekende metropool ter w\u00eareld en die kulturele spilpunt vir die internasionale gemeenskap van franssprekendes (die sogenaamde frankofonie).\nparys, sy voorstede (la petite couronne \u2013 \"klein randgebied\") en die omgewing (la grande couronne \u2013 \"groot randgebied\") word l'\u00eele-de-france genoem \u2013 dit is die historiese hartland van frankryk en sy geestelike middelpunt. die seineoewer is in 1991 deur unesco as w\u00earelderfenisgebied gelys.\ndaar is geen ander stad wat dieselfde bevoorregte stelling in sy eie land en op sy kontinent inneem soos parys nie \u2013 dit is tradisioneel die stad van die avant-garde asook die stad wat aan die voorpunt van belangrike ontwikkelings staan. parys het oorheersende invloed in frankryk wat mode, kuns, politiek, argitektuur, filosofie, musiek en filmkuns betref en laat hierdie invloed ook elders in europa en die w\u00eareld geld.\ndie metropolitaanse gebied van parys is een van die belangrikste finansi\u00eble en sakespilpunte van europa waar sowat veertig persent van alle franse maatskappye hul hoofkwartiere het. die bruto nasionale produk van hierdie gebied is groter as di\u00e9 van australi\u00eb. die voorstad la d\u00e9fense in die d\u00e9partement hauts-de-seine huisves die grootste sentrale besigheidsgebied van europa en op een na ook die grootste europese aandelebeurs. parys het as gasheerstad van die olimpiese somerspele van 1900 en 1924 opgetree en sal naas londen in 2024 die tweede stad wees wat vir 'n derde keer as gasheerstad vir olimpiese somerspele optree.\n\n\n== geografie ==\ndie kernstad \u2013 amptelik ville de paris \u2013 vorm administratief 'n selfstandige d\u00e9partement met 'n oppervlakte van 105,4 vierkante kilometer en 'n bevolking van 2,2 miljoen wat van parys die mees digbevolkte hoofstad in europa maak. dit word administratief onderverdeel in twintig arrondissements (stadsdistrikte) en tagtig quartiers (stadsbuurte).\nuitgestrekte voorstede \u2013 in frans banlieues genoem \u2013 omring die kernstad in twee konsentriese ringe. die binnekring daarvan word gevorm deur die drie d\u00e9partements hauts-de-seine, val-de-marne en seine-saint-denis. die buitekring, waarin die vier d\u00e9partements seine-et-marne, essonne, val-d'oise en yvelines gele\u00eb is, het nog 'n relatief sterk landelike karakter.\ndie bogenoemde agt d\u00e9partements met 'n totale oppervlakte van 14 518 vierkante kilometer en 'n bevolking van twaalf miljoen vorm saam die administratiewe gewes \u00eele-de-france \u2013 die derde grootste metropolitaanse gebied in europa en die welvarendste streek in frankryk.\nparys en sy voorstede is op 'n gemiddelde hoogte van 65 meter bo seevlak in die sentrum van die paryse bekken, 'n vrugbare landboustreek, gele\u00eb. die stadsgebied word deur twee groot bosgebiede omring wat as ontspanningsgebiede vir die stedelike bevolking dien. die hoogste van sewe heuwels binne die stadsgrense is butte montmartre (130 meter). 'n kabelkar, die funiculaire de montmartre, neem besoekers na die bergpiek. teen die hange van die montmartre is die enigste wingerd in die franse hoofstad aangel\u00ea.\ndie paryse meridiaan, wat in 1718 deur die franse sterrekundige en geodeet jacques cassini (1677\u20131756) vasgel\u00ea en in 1806 deur die natuurkundige en menseregte-aktivis fran\u00e7ois arago (1786\u20131853) noukeurig bereken is, het tot en met 1884, toe die internasionale meridiaan-konferensie in washington, d.c. gehou is, een van baie nulmeridiane gevorm. dit loop regdeur die paryse sterrewag en word sowel deur 'n aantal suile asook deur die arago-bronsmedaljonne aangedui wat in 1995 deur die nederlandse konsepkunstenaar jan dibbets op 'n diskrete manier in die straatplaveisel, sypaadjies, binnehowe en verskeie geboue (waaronder die louvre-museum) versink is. die medaljonne is 'n eerbetuiging vir hierdie bekende franse natuurkundige en menseregte-aktivis. van die oorspronklik 135 plakette, wat aanvanklik min belangstelling gewek het, is n\u00e1 die vrystelling van the da vinci code, die amerikaanse skrywer dan brown se blitsverkoper-riller, gesteel. die skrywer se verwysing na 'n sogenaamde \"roselyn\" in verband met die medaljonne is suiwer fiktief.\n\n\n== klimaat ==\nparys het 'n gematigde oseaniese klimaat wat deur die noord-atlantiese stroom be\u00efnvloed word. daar is dus gewoonlik geen ekstreme weerstoestande wat met buitengewoon ho\u00eb of lae temperature gepaardgaan nie. die gemiddelde jaarlikse temperatuur is 10,9 \u00b0c. die gemiddelde jaarlikse hoogste temperatuur is sowat 15 \u00b0c, die gemiddelde laagste jaarlikse temperatuur sowat 7 \u00b0c.\ndie hoogste temperatuur wat nog aangeteken is, was 40,4 \u00b0c op 28 julie 1948, en die laagste \u201323,9 \u00b0c op 10 desember 1879. in die laaste jare is die gebied van parys met die europese hittegolf van 2003 en die baie koue winter van 2006 deur twee ekstreme weerverskynsels getref.\nre\u00ebnval kom dwarsdeur die jaar voor, en parys is bekend vir sy skielike re\u00ebnbuie. die gemiddelde jaarlikse neerslae is 641,6 millimeter. sneeuvalle word in parys nouliks aangeteken; gewoonlik is dit 'n baie kortstondige dun sneeulaag wat in januarie en februarie kan voorkom.\n\n\n== geskiedenis ==\n\n\n=== antieke tydperk ===\ndie vroegste keltiese nedersettings het verrys op twee klein eilande in die rivier seine, wat deur die stad vloei. in daardie tyd het die nedersetting bekend gestaan as louk-teih (plek van die moeras) of lutu-hezi (waterwoning). hoewel dit net uit 'n klompie houthutte bestaan het, was dit 'n plek van strategiese belang.\ngaius julius caesar, wat galli\u00eb in die 1ste eeu v.c. verower en onder romeinse bewind gebring het, was die eerste wat na die oppidum of keltiese nedersetting as lutetia verwys het. ander antieke bronne gee die naam as lucotecia. in elk geval is die nedersetting met die plaaslike galliese stam verbind wat in latyns parisii genoem is \u2013 as lutetia parisiorum. topografies is die nedersetting, meer nog as vandag, deur die seinerivier oorheers. die rivierbedding, wat in die stadsgebied vandag 'n maksimum breedte van tweehonderd meter bereik, was in die kelties-romeinse tydperk op plekke moontlik 'n halwe kilometer breed. aangesien winters indertyd redelik koud was, was die seine gedurende die koudste maande met 'n yslaag bedek wat die bou van br\u00fbe bemoeilik het. die ys kon geweldige druk daarteen uitoefen en die br\u00fbe meesleur. daarnaas kon voedselvoorrade gedurende lang koue periodes opgebruik wees sodat bewoners deur hongersnode geteister is.\ndie antieke seine was ook minder diep, met uitgestrekte moerasse aan weerskante. aan die linkeroewer het 'n syrivier, die bi\u00e8vre, in die seine uitgemond (waarskynlik naby die huidige austerlitz-stasie). die laagliggende grond langs die regteroewer is deur oorstromings bedreig. dieselfde geld vir die antieke \u00eele de la cit\u00e9, die eiland waarop die parisii hul nedersetting gebou het, wat sowat ses meter laer as vandag gele\u00eb was. di\u00e9 eiland was betreklik kleiner as vandag \u2013 sewe of agt hektaar in vergelyking met die huidige sewentien \u2013 en slegs die grootste en belangrikste temidde 'n hele eilandgroep. drie kleiner eilandjies was aan sy westelike kant gele\u00eb, vier aan sy oostelike kant. hulle het eers in latere eeue met die oewerland of die \u00eele versmelt; in die antieke tyd het die topografie navigasie op die rivier bemoeilik en beperk tot skepe met weinig diepgang.\nas romeinse veldheer het julius caesar nie soseer belang in lutetia se strategiese waarde of topografiese besonderhede gestel nie. die romeinse republiek was teen omstreeks 50 v.c. besig om sy magsgebied aansienlik uit te brei en uiteindelik die hele galli\u00eb onder sy beheer te kry. die suidelike deel van galli\u00eb, wat destyds as gallia narbonensis bekend gestaan het, het reeds sedert 121 v.c. deel uitgemaak van die romeinse ryk en was 'n belangrike landverbinding tussen die italiese en iberiese skiereilande. casar het sy galliese oorlo\u00eb tussen 58 en 51 v.c. gevoer om die romeinse invloedsfeer in suid-galli\u00eb te beskerm, galliese en germaanse aanvalle uit die noorde af te weer en die ryksgrens verder noordwaarts te verskuif \u2013 na die \"harige galli\u00eb\", soos dit ter onderskeiding van die geromaniseerde suide genoem is.dit was dus allesbehalwe spesifiek op die parisii-stam gemik, maar eerder op ander, magtige stamme in galliese streke suid van lutetia soos die averni in die sentraalmassief, die carnutes in die gebied van die huidige orl\u00e9ans en die senones rondom die huidige sens. die parisii het aanvanklik moeite gedoen om nie by die konflik betrokke te raak nie. hulle het selfs caesar se guns geniet. in 53 v.c. het die veldheer in lutetia 'n vergadering van alle galliese stamme byeengeroep.\n\nin die volgende jaar het die parisii egter na die vyand oorgeloop. caesar het troepe onder bevel van sy getroue luitenant labenius na lutetia ontbied waar die parisii onder bevel van camulogenus in 'n beslissende veldslag gedwing en verpletterend verslaan is. parisii-stryders wat kon ontsnap het suidwaarts gevlug om by vercingetorix se galliese weerstandsmag aan te sluit. volgens caesar se verslae het sowat 8 000 parisii aan die slag van alesi\u00eb in 52 v.c. deelgeneem wat nog eens in 'n rampspoedige galliese neerlaag ge\u00ebindig het.\nn\u00e1 die galliese oorlog is galli\u00eb by die romeinse ryk ingelyf en in drie provinsies verdeel, waarby lutetia deel uitgemaak het van gallia belgica, die mees noordelike van die drie administratiewe eenhede. argeologiese vondse dui daarop dat lutetia in die beginjare van die romeinse bewind 'n fase van ekonomiese agteruitgang beleef het, sigbaar in die verminderde metaalwaarde van muntstukke wat in die stad geslaan is. hierdie munte kontrasteer met indrukwekkende goue munte wat dekades voor die romeinse verowering deur die parisii vervaardig is en van die florerende ekonomie en handel in die gebied getuig.so het lutetia uiters stadig tot 'n stedelike nedersetting volgens die klassieke romeinse model ontwikkel. die stad het heel waarskynlik 'n roostervormige straatuitleg gehad, waarby vir die tradisionele cardo, die hoofstraat wat in noord-suidelike rigting aangel\u00ea is, 'n bestaande pad gekies is wat parallel met die huidige rue saint-jacques geloop het. die grootste deel van die romeinse nedersetting was aan die linkeroewer van die seine in die huidige vde arrondissement gele\u00eb. die stadsgebied het vanaf die huidige rue mouffetard in die ooste tot rue de vaugirard (vide arrondissement) in die weste en vanaf die huidige boulevard saint-germain tot die heuwelpiek montagne sainte-genevi\u00e8ve gestrek.\nvolgens oorlewering het sint genoveva (frans: sainte-genevi\u00e8ve, 422\u2013502 of 512), wat later die beskermheilige van parys sou word, in die tyd van die hunne-invalle 'n beroep op parysenaars gedoen om nie uit die gallo-romeinse stad  te vlug nie. almal sou bid en boete doen. parys is inderdaad in 451 deur die hunne \u2013 wat toe groot dele van europa verwoes het \u2013 gespaar.\n\n\n=== middeleeue ===\nonder die frankiese bewind het parys as die hoofstad van die neustriese deelryk gedien, maar dit is in die karolingiese tydperk weer afgeskaal tot hoofstad van die graafskap, terwyl die politieke magsentrum ooswaarts verskuif het. maar desondanks het die stad as handelsplek gefloreer en die bevolking teen omtrent 800 reeds 20 000 beloop. ongelukkig het ook wikings aangetrokke gevoel tot parys se rykdomme en die stad verskeie kere geplunder. eers in 885 het graaf odo uit die robertynse dinastie daarin geslaag om die noormanne te verslaan. met die bekroning van hertog hugo capet as koning van frankryk in 987 het parys sy status as hoofstad van die ryk herwin.\nparys het groot welvaart uit sy ligging ervaar \u2013 belangrike handelsroetes het hier bymekaar gekom. tydens die heerskappy van die konings lodewyk vi en lodewyk vii het die stad meer en meer administratiewe funksies as hoofstad van frankryk begin waarneem, en sy beroemde skole \u2013 soos byvoorbeeld die katedraalskool van sainte-genevi\u00e8ve \u2013 het die vernaamste geleerdes en 'n groot aantal studente van verskillende europese lande gelok. hierdie skole wat hulle hoofsaaklik aan die linkeroewer van die rivier seine gele\u00eb was, was die voorlopers van die universiteit van parys wat in die twaalfde eeu gestig is. die studente het gewoonlik latyn met mekaar gepraat sodat na hulle woonbuurt (wat vandag nog bestaan) as die quartier latin verwys is.\nnogtans was parys in die 12de eeu nog 'n betreklik klein hoofstad wat naas die \u00eele de la cit\u00e9 uit verskeie klein nedersettings aan weerskante van die seine bestaan het. hierdie nedersettings het oorspronklik rondom abdye ontstaan. aan die linkeroewer is die abdye van st-germain-des-pr\u00e9s, st-marcel en st-gervais danksy koninklike finansi\u00eble steun oor 'n tydperk van sowat 150 jaar geleidelik heropgebou na verwoestende wiking-aanvalle. die seine se regteroewer het oor beter aanl\u00eaplekke beskik en kon sodoende voordeel trek uit die groeiende rivierhandel. hier was drie nedersettings rondom die abdye van st-germain-l'auxerrois, st-martin-des-champs en st-gervais gele\u00eb.\ndie regentskap van koning filips-augustus tussen 1180 en 1223 word as wentelpunt in die geskiedenis van parys beskou. in hierdie periode het die eerste permanente markgeboue in les halles ontstaan. die bou van 'n stadsmuur, waarmee aanvanklik die sakesentrum aan die regteroewer, later ook buurte op die linkeroewer beskerm is, het 'n veilige omgewing vir 'n verskeidenheid gildes geskep wat ekonomiese welvaart vir die stad en ho\u00ebr belastinginkomste vir die monarg verseker het. in die weste van parys het filips-augustus 'n kasteel, die louvre, laat bou om parys teen moontlike aanvalle te beskerm. in 'n tyd, toe die hertog van normandi\u00eb ook as koning van engeland geregeer het, is die pad tussen parys en normandi\u00eb as potensi\u00eble invalsroete beskou.\ndie stad het ook in die 13de eeu nog sterk gegroei; die koninklike paleis is vergroot en die gotiese katedraal in die cit\u00e9 (historiese stadskern) is opgerig.\n\n\n=== vroe\u00eb moderne tydperk ===\nkoning filips ii van frankryk het die stad, wat nou sowat 80 000 inwoners getel het, laat versterk, en onder koning lodewyk ix het dit uiteindelik tot een van die grootste en belangrikste stede in europa ontwikkel. die stad het saam met die monargie gegroei, maar weens sy oorgrote politieke belang is dit nooit stadstatus toegestaan nie. 'n koninklike provost het parys geregeer, en behalwe vir die gildes \u2013 by name die koopliede van die seine \u2013 het die burgerskap nie daarin geslaag om 'n stadsraad of ander verteenwoordigende liggame te skep nie. die sonkoning lodewyk xiv het verkies om in die nabygele\u00eb versailles te bly waar die paleis van versailles as uitgestrekte koninklike residensie ontstaan het. versailles het sodoende tussen 1643 en 1715 as koninklike hoofstad gedien.\n\n\n=== franse rewolusie ===\ndie burgerlike verset teen die absolutistiese \"ancien r\u00e9gime\" het 'n hoogtepunt in die franse rewolusie bereik. op 14 julie 1789 het die burgers die gevangenis bastille gestorm. die rewolusion\u00eare het geprobeer om die land van die adelsheerskappy, die geestelikheid en ook die christelike \"bygeloof\" te bevry. die nekslag wat die adel en kerk toegedien is, het verseker dat frankryk tot 'n sekul\u00eare maatskappy van selfstandige burgers ontwikkel het.\n\n\n=== die skepping van 'n w\u00eareldstad ===\nin 1848 is parys sterk deur rewolusion\u00eare onluste geraak. louis-napol\u00e9on, wat frankryk aanvanklik as president geregeer het en vanaf 1852 'n diktatoriese bewind as keiser daargestel het, was van voorneme om parys in 'n monumentele w\u00eareldstad om te skep. georges eug\u00e8ne haussmann (1809\u20131891), 'n bekwame provinsiale prefek sonder enige formele opleiding in argitektuur of stadsbeplanning, is deur die keiser in 1852 as prefek van die d\u00e9partement seine \u2013 en dus parys \u2013 benoem om di\u00e9 plan te verwesenlik. dit was die begin van vier dekades se ongekende boubedrywighede. altesaam 2,5 miljard goudfrank is gedurende die tweede keiserryk tussen 1852 en 1870 aan di\u00e9 projek bestee (banklenings, wat hiervoor aangegaan is, was eers in 1929 afbetaal). in di\u00e9 twee dekades het die franse hoofstad ongekende groei ervaar \u2013 die inwonertal het van 1,2 miljoen in 1850 toegeneem tot twee miljoen in 1870.in daardie tyd het die binnestad van parys in baie opsigte nog 'n sterk middeleeuse karakter gehad, terwyl voorstede en krotbuurte langs die stadsrand uitgebrei het. die onhigi\u00ebniese toestande in kwartiere soos die marais het nie net ernstige gesondheidsrisiko's vir hul bewoners ingehou nie (cholera en tifus was 'n konstante bedreiging), ook die stank was ondraaglik.die veranderinge, wat parys gedurende haussmann se stadsvernuwing ondergaan het, was radikaal en omvattend. geen ander stad is ooit in vredestye s\u00f3 ingrypend omgevorm soos die franse hoofstad gedurende haussmann se ampstermyn nie. die herstrukturering is in drie fases deurgevoer en het die sloping van 19 730 historiese geboue (waaronder haussmann se geboortehuis in 55 rue de faubourg-du-roule) en die bou van 34 000 nuwe woonhuise behels. parys se historiese nou straatjies is vervang deur nuwe pragtige lane nie net vanwe\u00eb hul wydte en lengte besonder indrukwekkend was nie, maar eers deur lang rye van re\u00eblmatige ruim woonstelgeboue in die neo-klassieke styl met helder, roomkleurige fasades hul besondere karakter gekry het.\ndie buurt rondom die treinstasie saint- lazare was een van die kerngebiede van haussmann se radikale herstrukturering. wes daarvan was 'n heuwelagtige buurt gele\u00eb wat vanwe\u00eb die groot getal poolse immigrante \"klein-pole\" genoem is; die meeste van hulle is in barakke gehuisves. nadat die bewoners verdryf is, is die terrein vlak gemaak en nuwe reguit strate aangel\u00ea. kruisende strate het skerp hoeke gevorm.\n\ndie place d'europe, 'n plein wat reeds voor haussmann se herstrukturering bestaan het, is in 'n soort brug bo-oor die spore van die saint-lazare-stasie omgeskep. ter geleentheid van die w\u00eareldtentoonstelling in 1867 is grootskaalse bouprojekte aangepak. groot getalle nuwe woonhuise met vyf verdiepings het 'n besondere karakter aan die kwartier gegee. hul neoklassieke ontwerpe met ho\u00eb \"paryse\" vensters, gietysterbalkonne en 'n maksimale hoogte van 35 meter oorheers vandag nog steeds die binnestad van parys.\ndie nuwe quartier de l'europe was 'n aantreklike woonbuurt vir die voorstanders van 'n \"moderne stedelike lewe\", waaronder talle impressionistiese skilders soos \u00e9douard manet, claude monet en gustave caillebotte, maar ook digters soos st\u00e9phane mallarm\u00e9 en skrywers soos maxime du camp. haussmann se nuwe kwartier was daarnaas 'n geskikte woonplek vir \u00e9mile zola se romanheld jacques lantier.\nnaas elegante woonkwartiere en lane het haussmann se ontwerpe voorsiening gemaak vir 'n moderne stedelike infrastruktuur met ruim openbare pleine, groot stadsparke (waarvoor londen se hyde park as voorbeeld gedien het), 'n nuwe rioleringstelsel, 'n nuwe akwaduk wat parysenaars van vars drinkwater voorsien het, 'n netwerk van ondergrondse gaspyplyne vir die beligting van strate en woonhuise, kunsvolle fonteine, ryk versierde openbare toilette en lang rye nuutgeplante bome.\newe elegant was die ontwerpe vir nuwe spoorwegstasies soos die gare du nord en gare de l'est, die opulente paryse operahuis, nuwe teaters op die plein place du ch\u00e2telet, die les halles-markgebou met sy kunsvolle ysterraamwerk (onsterflik gemaak deur \u00e9mile zola se roman \"die buik van parys\"), maar ook nuwe kerk- en skoolgeboue. een van hausmann se meesterwerke was die place de l'\u00e9toile (tans place charles de gaulle) met sy netwerk van twaalf radiale lane.\ndie skadukant van haussmann se projek was die verdrywing van armer bewoners (van parys se arm buurte het voor die verwesenliking van haussmann se plan tot vlakby die keiserlike paleis gestrek), onteienings en die grootskaalse sloping van bestaande woongeboue. woonstelle in die paryse binnestad was nou nog net vir die nouveaux riches, die nuwe welgestelde bourgeoisie, bekostigbaar.\nhaussmann se planne was ook n\u00e1 sy gedwonge aftrede in 1870 \u2013 die keiser is skerp gekritiseer vir die buitensporige koste wat aan die stadsvernuwing verbonde was en moes van sy prefek ontslae raak \u2013 rigtingwysend vir die ontwikkeling van parys. groot woonstelle en die nabyheid van openbare vervoer soos treine vir naweekuitstappies langs die seinerivier het middelklashuurders na die kwartier gelok. dit was hul leefstyl wat die franse impressioniste in hul skilderye sou uitbeeld.\n\n\n=== laat 19de eeu ===\ndie milit\u00eare nederlaag teen pruisiese troepe in die slag van sedan gedurende die franko-pruisiese oorlog van 1870\u20131871 en die gevangeneming van keiser napol\u00e9on iii het die tweede keiserryk se ondergang ingelui. 'n provisoriese regering het op 4 september 1870 in die paryse raadsaal die derde franse republiek geproklameer, terwyl die stad deur pruisiese troepe bele\u00ebr is. op 28 januarie 1871 is parys deur pruisiese magte beset.\ndie beleg van parys het in die winter van 1870\u20131871 tot 'n hongersnood gelei en rewolusion\u00eare neigings aangespoor. tussen maart en mei 1871 het kommunistiese en sosialistiese arbeiders, die sogenaamde commune van parys, in opstand teen die heersende regering gekom. die rebellie is deur regeringstroepe genadeloos onderdruk.\nas gevolg van die oorlog het frankryk sy leidende politieke rol in europa kwytgeraak, maar desondanks het parys in die tagtigerjare van die 19de eeu weer 'n tydperk van bloeiende welvaart beleef wat later as belle \u00e9poque bekend sou staan. in hierdie tydperk het weelderige afdelingswinkels en paleise ontstaan, net soos die eiffeltoring \u2013 'n projek wat, toe dit in (1889 as die destyds hoogste gebou op aarde voltooi is, nog omstrede was onder parysenaars, maar uiteindelik die bekendste baken van die franse hoofstad geword het. ander opspraakwekkende bouprojekte in di\u00e9 tyd sluit die eerste veelverdieping-staal-betongebou (voltooi in 1892), die grand palais en petit palais (1900), die brug pont alexandre iii, die basiliek sacr\u00e9-c\u0153ur (1900) en die m\u00e9tro (moltreinlyn) tussen maillot en vincennes (1900) in. naas die w\u00eareldtentoonstellings van 1878, 1889 en 1900 het parys ook as gasheerstad van die olimpiese somerspele 1900 opgetree.\ndie tydgees van die belle \u00e9poque is weerspie\u00ebl in 'n bloeiende kunslewe, parys se operahuise en teaters, in elegante modestyle, straatkafees en salonne. as kulturele spilpunt van europa het parys 'n magneet vir kunstenaars en intellektueles geword, terwyl jong welvarendes 'n besoek aan die franse hoofstad as die afronding en bekroning van hul opleiding beskou het.\n\n\n=== 20ste eeu ===\nin 1921 het die bevolking van parys sy historiese maksimum van meer as 2,9 miljoen bereik. die tweede w\u00eareldoorlog en die duitse blitzkrieg het die bitter jare van duitse besetting gebring. in die laat somer van 1944 is parys deur geallieerde anglo-franse magte bevry.\nteen die middel van die 20ste eeu het groot getalle binnelandse migrante uit landelike gebiede en immigrante uit oorsese franse besittings hulle in parys kom vestig en nuwe demografiese uitdagings soos oorbevolking vir die stedelike administrasie gebied. 'n maklike, maar kortsigtige oplossing was om mense in buitewyke, die sogenaamde banlieues buite die kringsnelweg boulevard p\u00e9riph\u00e9rique, te huisves waar in die 1960's en 1970's uitgestrekte satellietstede ontstaan het wat hoofsaaklik uit groot woonstelblokke bestaan het, sogenaamde grands ensembles met onvermydelike ho\u00eb bevolkingsdigthede.\ndie bevolking van sarcelles, die eerste van hierdie residensi\u00eble nedersettings, het van slegs 8 000 in 1954 gegroei tot 35 000 sewe jaar later. ontoereikende beplanning en die gebrek aan infrastruktuur het die lewensgehalte van satellietstadsbewoners verswak. so is byvoorbeeld min nuwe werksgeleenthede geskep en is inwoners genoodsaak om lang pendelritte na die binnestad af te l\u00ea. grootskaalse werkloosheid het mense hulself dikwels tot misdaad laat wend.\nstudenteproteste en stakings dwarsoor die land het die paryse regering in 1968 geskud. anders as byvoorbeeld in duitsland het die studente- en werkersbewegings in frankryk saamgesluit, en die eskalerende betogings en proteste het vir sommige destydse waarnemers selfs die gevaar van 'n burgeroorlog ingehou.\ndie sestigerjare was nogtans 'n tydperk van ekonomiese vooruitgang; die ontwikkeling van die wolkekrabberbuurt la d\u00e9fense het in hierdie periode 'n aanvang geneem. parys het sy rol as w\u00eareldstad in die volgende dekades met 'n reeks asemrowende argitektoniese projekte bevestig wat deur die franse staatspresidente bevorder is. president georges pompidou was die dryfkrag agter die bou van die centre culturel in die stadswyk beaubourg; president val\u00e9ry giscard d'estaing het die mus\u00e9e d'orsay, die institut du monde arabe en die cit\u00e9 des sciences et de l'industrie bevorder; terwyl die glaspiramide van die louvre, die op\u00e9ra-bastille, die biblioth\u00e8que de france en die grande arche in la d\u00e9fense onlosmaaklik met president fran\u00e7ois mitterrand verbind is.\n\n\n=== 21ste eeu ===\nin desember 2005 het die epad, die organisasie wat tans die ontwikkeling van la d\u00e9fense beheer, planne bekend gestel om 'n nuwe reeks van wolkekrabbers (waarvan een met 'n hoogte van sowat vierhonderd meter) en 'n nuwe skouburg met 5 000 sitplekke op te rig.\nparys se banlieues, 'n ring van voorstede wat onder meer as woonkwartiere vir minderbevoorregte bevolkingsgroepe soos immigrante uit noord- en swart-afrika dien, was in die herfs van 2005 weer eens die skouplek van gewelddadige onluste, wat vinnig oor die hele land versprei het. grootskaalse immigrasie van ongeskooldes, wat werkloosheid, armoede, woningnood en misdaad tot gevolg het, het 'n ernstige probleem vir franse metropole geskep. die opgehoopte frustrasie van veral jeugdiges word vergroot deur die feit dat hulle grotendeels franse burgerskap het, maar desondanks nie in die franse maatskappy ge\u00efntegreer is nie. baie van hulle kan selfs nie die bus- of treinkaartjie vir 'n besoek aan die paryse binnestad bekostig nie en staan dus geen kans op 'n werkgeleentheid nie.\ndie onluste in 2005 het n\u00e1 die dood van twee jeugdiges in 'n ongeluk uitgebreek. hulle het valslik geglo dat hulle deur polisiemanne agternagesit sou word en gevlug. gewelddadige betogings en opmerkings deur die destydse franse minister van binnelandse sake, nicolas sarkozy, dat die voorstede \"skoongemaak\" moet word, het die aanleiding tot die landswye onluste gegee.\n\nop 7 januarie 2015 het twee moslem-ekstremiste, albei franse burgers wat in die metropolitaanse gebied van parys grootgemaak is, die paryse redaksiekantoor van charlie hebdo, 'n satiriese tydskrif wat met die islamitiese profeet mohammed spot gedryf het, aangeval en dertien mense doodgeskiet, onder wie vyf bekende spotprenttekenaars, die tydskrif se direkteur en drie polisielede. twee dae later het 'n derde terroris vier gyselaars in 'n aanval op 'n joodse supermark naby die porte de vincennes vermoor. al drie aanvallers is nog op dieselfde dag deur die paryse polisie doodgeskiet. die twee aanvalle was die dodelikste terreuraanvalle in die paryse hoofstad sedert 1961. op 11 januarie het 'n geskatte 1,5 miljoen mense, waaronder politieke leiers uit die buiteland, aan 'n betoging teen terrorisme en vir die vryheid van spraak deelgeneem.op 13 november 2015 het moslem-ekstremiste en beweerde aanhangers van die sogenaamde \"islamitiese staat\"-organisasie (is) 'n reeks aanvalle op burgerlike teikens geloods. tientalle besoekers van drie straatkafees is doodgeskiet; 'n selfmoordbommer het homself buite die stadion stade de france opgeblaas waar op di\u00e9 tydstip 'n sokker-wedstryd tussen frankryk en duitsland se nasionale spanne gehou is wat ook deur die franse president fran\u00e7ois hollande en die duitse minister van buitelandse sake, frank-walter steinmeier, bygewoon is; en terroriste, wat met kalasjnikof-gewere bewapen was, het die bataclan-teater- en konsertsaalgebou aangeval waar hulle tientalle toeskouers doodgeskiet het voordat hulle hulself opgeblaas het. terwyl sewe aanvallers gesterf het, kon twee terroriste ontsnap. altesaam 130 mense het in die terreuraanvalle gesterf en meer as 350 is beseer.\npresident hollande het die aanvalle as 'n oorlogsdaad van die is beskryf, die noodtoestand in heel frankryk verklaar, grenskontrole heringestel en vyftienhonderd soldate in parys ontplooi. skole en universiteite is net soos ander openbare instellings in parys op die volgende dag gesluit.\nvroeg op 18 november is drie verdagte terroriste, onder wie abdelhamid abaaoud wat die aanvalle na bewering beplan en geko\u00f6rdineer het, in die voorstad saint-denis deur polisielede doodgeskiet.\n\n\n== administrasie ==\n\n\n=== administratiewe struktuur ===\nvolgens die wet oor die administratiewe herstrukturering van parys van 10 julie 1964, wat op 1 januarie 1968 volledig in werking getree het, vorm parys tegelykertyd 'n nedersetting (commune) en 'n d\u00e9partement. voorheen was parys sedert 1790 die administratiewe setel van die d\u00e9partement seine. die stad word onderverdeel in twintig stedelike arrondissements of stadsdistrikte waarvan die grense in 1860 afgebaken is. hulle het die twaalf oorspronklike arrondissements vervang wat gedurende die franse rewolusie op 11 oktober 1795 geskep is. tans word die paryse hoofstad verder verdeel in agttien kiesafdelings.\n\ndie arrondissements word op hulle beurt elkeen onderverdeel in vier quartiers of stadsbuurte. daar is dus altesaam tagtig stadsbuurte wat spiraalvormig gerangskik is. di\u00e9 spiraal loop vanaf die louvre, die 1ste arrondissement, kloksgewys twee keer rondom die historiese middestad van die \u00eele de la cit\u00e9 tot by die 20ste arrondissement by die place de la nation. ook die poskode \u2013 in frankryk 'n reeks van vyf syfers \u2013 dui aan in watter arrondissement 'n posadres gele\u00eb is. die eerste twee syfers (75) dui die d\u00e9partement aan (parys), die laaste twee die arrondissement.\ndie name van tradisionele stadsbuurte is afgelei van vroe\u00ebre dorpe wat gaandeweg by parys ingesluit is namate die stadsgebied uitgebrei het, soos byvoorbeeld la villette, belleville en chaillot, van kerke soos saint-germain-des-pr\u00e9s, van historiese of belangrike geboue soos les halles en op\u00e9ra of van historiese besonderhede soos die quartier latin. faubourgs \u2013 histories buurte wat buite koning lodewyk xiii se stadsmuur gele\u00eb was \u2013 is tans voorstede wat meestal na die mees nabygele\u00eb vroe\u00ebre nedersetting vernoem is. so was montmartre byvoorbeeld die voorstad wat in rigting van die gelyknamige dorp gele\u00eb was.die stadsraad van parys, die conseil de paris met 163 lede, word deur paryse stemgeregtigdes vir 'n termyn van ses jaar verkies. die stadsraad benoem nie net die burgemeester (maire) nie, maar vorm tegelykertyd as conseil g\u00e9n\u00e9ral (algemene raad) die wetgewende liggaam van parys as d\u00e9partement. in 2014 is die sosialistiese party se kandidaat, anne hidalgo, vir 'n ampstermyn van ses jaar as burgemeesteres verkies.\ndie prefek (pr\u00e9fet de paris) as administratiewe hoof van die d\u00e9partement word deur die franse regering benoem. tans beklee daniel canepa di\u00e9 pos. canepa dien gelyktydig as prefek van die administratiewe gewes \u00eele-de-france en as voorsitter van die administratiewe gewestelike raad (conseil r\u00e9gional). die paryse polisiediens word deur 'n polisieprefek bestuur.\n\n\n=== historiese ontwikkeling ===\nwater het 'n sentrale rol by die ontwikkeling van parys se stedelike administrasie gespeel aangesien dit histories teruggevoer kan word na die invloedryke gilde van \"koopliede te water\" wat in die middeleeue alle handelsaktiwiteite op die seine en sy syriviere beheer het. teen die middel van die 13de eeu het koning lodewyk die heilige leidende lede van di\u00e9 vereniging as stadsregering benoem. hierdie \u00e9chevins of raadslede het onder leiding van 'n pr\u00e9vos des marchands (provoos van handelaars) vergader wat die bevoegdhede van 'n burgemeester uitgeoefen het. die koopmansgilde se embleem \u2013 'n boot \u2013 maak steeds deel uit van parys se stadswapen.in 1357 is die setel van die stadsregering op inisiatief van \u00e9tienne marcel, die destydse provoos van handelaars, na die maison des piliers, 'n 14de eeuse gebou op die place de la gr\u00e8ve (\"sandoewerplein\") verskuif. die ou raadsaal is in die 16de eeu afgebreek en deur 'n nuwe gebou in die renaissance-styl vervang. hier is op 4 september 1870 die derde franse republiek geproklameer. een jaar later is die raadsaal gedurende die paryse commune-opstand deur 'n brand vernietig nadat die opstandelinge dit as hul hoofkwartier gebruik het.\n\ndie derde en huidige raadsaal (h\u00f4tel de ville) is deur die argitekte th\u00e9odore ballu (1817\u20131885) en \u00e9douard deperthes (1833\u20131898) volgens die neorenaissancestyl met enkele gotiese elemente ontwerp en tussen 1874 en 1882 gebou. die fasade is met 'n groot horlosie en 146 standbeelde van bekende persoonlikhede soos wetenskaplikes, skrywers en kunstenaars versier.\ndie plein voor die raadsaal het deur die eeue verskeie kere in die brandpunt van politieke gebeure gestaan. in die middeleeue was die plein aan die seine-oewer die oudste ankerplek en bakermat van die stad parys. hier is die belangrikste in- en uitvoergoedere gehanteer. hier is groot feeste gehou, maar ook teregstellings het hier plaasgevind. gedurende die franse rewolusie het die plein in die skadu van die guillotine gestaan en is koning lodewyk iv hier gedwing om die franse driekleurvlag (tricolore) te soen. die raadsaal het vir die rewolusion\u00eares danton, marat en robespierre as hoofkwartier tydens hul skrikbewind gedien.\nweens die groot aantal werkers, wat gedurende stakings en betogings op die place de la gr\u00e8ve vergader het, het idiome soos faire (la) gr\u00e8ve en \u00eatre en gr\u00e9ve (\"staak\") ingang tot frans gevind. op 19 maart 1803 is die plein se naam gewysig na place de l'h\u00f4tel-de-ville (\"raadhuisplein\"). in 1982 is motors van die plein verban.\n\n\n=== parys as regeringsetel ===\nparys is die hoofstad van die franse republiek, setel van die staatspresident, die regering en die twee kamers van die franse parlement \u2013 die nasionale vergadering as laer- en die senaat as ho\u00ebrhuis. ondanks alle pogings om politieke, administratiewe en ekonomiese verantwoordelikhede na die provinsiale sentra te verskuif, word die meeste belangrike politieke en ekonomiese besluite steeds in parys geneem.\ndie feit dat 'n vyfde van die franse bevolking in die metropolitaanse gebied van parys saamgetrek is en byna dertig persent van die land se bruto binnelandse produk hier gegenereer word, verleen 'n enorme gewig aan die hoofstad.\n\n\n=== m\u00e9tropole du grand paris ===\nop 1 januarie 2016 is die sogenaamde m\u00e9tropole du grand paris gevorm, 'n samesluiting van die stad parys en 130 munisipaliteite in die omliggende d\u00e9partements essonne, hauts-de-seine, seine-saint-denis, val-de-marne en val-d'oise, wat die ekonomiese, kulturele, opvoedkundige, sosiale en ekologiese ontwikkeling van groter parys, 'n gebied met 'n oppervlakte van 814 km2 en 'n bevolking van sewe miljoen, ko\u00f6rdineer.\n\n\n== ekonomie ==\nparys is die vernaamste ekonomiese sentrum van frankryk, wat met sy reusagtige afsetgebied nog steeds aantreklik is vir die vervaardigers van verbruikersgoedere. meer as 'n kwart van alle franse nywerhede het hulle hoofkwartiere in die metropolitaanse gebied van parys, en altesaam 593 000 ondernemings is in die hoofstadgewes \u00eele-de-france gesetel. tans is die farmaseutiese nywerheid, die telekommunikasiebedryf, die uitgewersbedryf en navorsing die suksesvolste sektore van die paryse ekonomie. ten opsigte van navorsing en ontwikkeling het parys nou die belangrikste stad in europa geword, en vyf van die twaalf grootste banke het hulle hoofkwartiere in die stad, net soos talle versekeringsmaatskappye en 'n groot aantal ondernemings uit die mediabedryf. parys is tradisioneel die sentrum van die franse uitgewers- en drukkerybedryf.\ndie stad staan tradisioneel bekend vir sy groot verskeidenheid luukse artikels, wat van haute couture-mode en juweliersware tot reukwater en skoonheidspreparate strek. ander belangrike nywerhede vervaardig chemiese produkte, elektroniese toerusting, motors en masjiene.\ndie meeste ondernemings van die franse dienstesektor, veral finansi\u00eble instellings soos banke, opereer eweneens vanuit die hoofstad. die finansi\u00eble sektor met die multinasionale banke bnp paribas, soci\u00e9t\u00e9 g\u00e9n\u00e9rale en cr\u00e9dit agricole bied tans werksgeleenthede aan sowat 270 000 mense.\nsy rol as een van die belangrikste handelsmetropole in europa verseker ook dat groot multinasionale ondernemings soos sony, ibm, hewlett-packard france, siemens en motorola hulle franse hoofkwartiere hier het. 38 multinasionale ondernemings het hulle internasionale hoofkwartier in die stad. parys is ook die setel van die europese beurs euronext.\nparys trek as een van die gastronomiese hoofstede van die w\u00eareld voordeel uit sy ligging in die hart van een van die vrugbaarste landboustreke in europa. landbou vorm dan ook eeue lank die ekonomiese basis van die omgewing en verskaf die voedsel vir 'n vinnig groeiende bevolking.\nondanks die feit dat parys een van die welvarendste gebiede in die europese unie is, bly die werkloosheidsyfer met sowat tien persent (7,5 persent in die metropolitaanse gebied) steeds sorgwekkend. na raming is daar meer as 50 000 dakloses wat skuiling in die metrostasies en ander plekke moet vind.\n\n\n=== parys se posisie in die globale ekonomie ===\nparys en sy onmiddellike omgewing, die \u00eele-de-france, behoort met 'n bruto geografiese produk (bgp) van \u20ac449 miljard (vsa-$507 miljard) in die jaar 2003 tot die enjins van die w\u00eareldekonomie en sou as 'n onafhanklike staat as die vyftiende grootste ekonomie ter w\u00eareld gelys word.\nmet slegs 18,7 persent van frankryk en 2,5 persent van die europese unie se totale bevolking genereer die hoofstad en sy omgewing naastenby dertig persent van frankryk en 4,5 persent van die europese unie se bgp. in noord-amerika is daar net twee metropolitaanse gebiede met 'n groter bgp as parys, new york stad en los angeles, terwyl in asi\u00eb slegs tokio en osaka meer dienste en goedere produseer as die franse hoofstadgewes \u00eele-de-france.\nin teenstelling met w\u00eareldstede soos londen en new york, wat hulle in die w\u00eareldekonomie op die verskaffing van finansi\u00eble dienste gespesialiseer het, beskik parys nog oor 'n relatief sterk nywerheidsbasis. met sy 650 000 werknemers is die paryse nywerhede die belangrikste in frankryk, nog voor die gebied rh\u00f4ne-alpes met sy metropool lyon.\ndesondanks bly die verskaffing van dienste met toegevoegde waarde die belangrikste groeisektor van die paryse ekonomie. ten spyte van frankryk en parys se gewildheid as die vernaamste toeristebestemmings ter w\u00eareld verskaf die toerismebedryf minder as vier persent van die werksgeleenthede.\nparys is een van die gewildste reisbestemmings op aarde, met 40 miljoen besoekers in 2018. daarnaas is dit 'n belangrike gasheerstad vir internasionale konferensies met jaarliks meer as 1 000 byeenkomste, waarvan 300 internasionale vergaderings en 300 handelskoue is. sakereise verskaf 'n jaarlikse inkomste van 3,5 miljard euro aan die stad, terwyl die toerismebedryf meer as 9,9 miljard euro per jaar verdien. massatoerisme plaas nogtans toenemende druk op die stad se infrastruktuur. so is die stadsregering volgens nuusberigte van plan om toeristebusse uit die historiese middestad te verban. besoekers en toeraanbieders word aangeraai om gebruik te maak van omgewingsvriendelike alternatiewe soos openbare vervoer, fietse of verkenning te voet.\n\n\n== besienswaardighede ==\ndie arc de triomphe is 'n reusagtige triomfboog in die neoklassieke styl. keiser napol\u00e9on i begin die bouwerk in 1806. die boog, wat veertien jaar later voltooi is, verrys nou bo die twaalf strate wat straalvormig van die place de l'\u00e9toile uitgaan. sedert 1920 huisves die boog die graf van die onbekende soldaat. ter nagedagtenis van alle gesneuwelde franse soldate brand hier 'n ewige vlam.\ndie cath\u00e9drale notre-dame de paris is in 1163 deur die destydse biskop maurice de sully begin en eers in 1345 voltooi. die katedraal verteenwoordig twee eeue van gotiese boukuns.\ndie conciergerie is 'n reusagtige gebou aan die oewer van die seine, wat eers as koningspaleis van die capet-dinastie en later, tydens die franse rewolusie, as kerker gedien het. die gevangenes wat hier aangehou is sluit prominentes soos marie-antoinette, danton, robespierre en andr\u00e9 chenier in. die gebou, wat vandag 'n deel van die paleis van justisie is, beskik oor vier torings en drie sale in die gotiese styl.\ndie eiffeltoring aan die noordwestelike kant van die champ-de-mars is die bekendste baken van die franse hoofstad, parys. die toring wat van staal gemaak is, is deur die franse ingenieur alexandre gustave eiffel (1832\u20131923) beplan en vir die w\u00eareldtentoonstelling en die eeufees van die franse rewolusie in 1889 gebou. die toring is 300,5 meter hoog (met sy antenne 320,8 meter) en dien vandag as uitkykpunt en uitsaaitoring. daar is hysbakke na die uitkykplekke wat 'n voortreflike uitsig oor die stad bied, en in goeie weersomstandighede kan 'n mens sowat 70 kilometer ver sien. waagmoediges kan met die 1 652 trappies op na die boonste platform stap. die toring huisves 'n poskantoor, 'n rolprentteater wat met sy films die geskiedenis van die eiffeltoring behandel, en op die tweede verdieping, die bekende jules verne restourant. dit is so gewild dat besprekings weke vooraf gemaak moet word.\ndie grande arche de la d\u00e9fense is 'n soort moderne weergawe van die paryse triomfboog (arc de triomphe). die reusagtige, hoekige boog wat sowat 110 m hoog is, l\u00ea op die as van die champs-\u00e9lys\u00e9es. die boog is met italiaanse carraramarmer en glas beklee en bied 'n asemrowende uitsig oor die stad. die roete van hedendaagse kuns met sowat 60 beeldhouwerke maak van la d\u00e9fense \u2013 die grootste en modernste sakesentrum van europa \u2013 'n soort opelugmuseum.\ndie h\u00f4tel national des invalides / tombeau de napol\u00e9on is in 1670 deur koning lodewyk xiv (louis xiv) vir die invalides opgerig. in die pragtige goue koepel word keiser napol\u00e9on se as bewaar. die gebou huisves ook die groot oorlogsmuseum mus\u00e9e de l'arm\u00e9e met 300 000 historiese voorwerpe.\ndie indrukwekkende moderne gebou van die op\u00e9ra national de paris-bastille verrys op die place de la bastille. die operateater, wat deur die bekende argitek carlos ott ontwerp en in 1989 ingewy is, beskik oor 2 700 sitplekke.\ndie op\u00e9ra national de paris-garnier is deur die argitek garnier in die ryk versierde styl van napol\u00e9on iii ontwerp. die italiaanse saal beskik oor uitstekende akoestiese eienskappe; marc chagall het die pragtige skildery aan die plafon geskep.\ndie panth\u00e9on is 'n indrukwekkende kerk wat in 1758 deur die argitek jacques-germain soufflot (1713\u20131780) opgerig is. dit verrys bo die stadswyk quartier latin op die hoogtes van die montagne sainte-genevi\u00e8ve. in 1791 neem die assembl\u00e9e nationale die besluit om van die panth\u00e9on die begraafplaas van die groot persoonlikhede van frankryk te maak.\nsainte-chapelle is 'n kunsvolle gebou wat in 1246 deur lodewyk die heilige opgerig is om die lydensrelikwie\u00eb te bewaar. die glasvensters uit die 13de eeu maak 'n groot deel van die mure uit.\ndie jardin du luxembourg in die quartier latin (6de arrondissement) vorm die pragtige omgewing van die palais du luxembourg. die paleis is tussen 1615 en 1627 deur die argitek salomon de brosse in die florentynse styl opgerig. vandag is dit die setel van die franse senaat. die park met sy pragtige paaie, bome en poele is 'n gewilde ontspanningsplek vir die parysenaars. die talle standbeelde van franse konings en koninginne maak van die park ook 'n historiese buitelugmuseum.\n\n\n== bekende stadswyke ==\nla d\u00e9fense in die weste van parys is die grootste en belangrikste sentrale besigheidsdistrik van europa. dit dien as 'n gekombineerde woonbuurt en sakesentrum wat die hoofkwartiere van die belangrikste internasionale maatskappye huisves. die stadswyk is 'n reusagtige wandellaan, terwyl die parkeerplekke, stasies, buslane en ander geriewe ondergronds aangel\u00ea is. die futuristiese karakter van hierdie wolkekrabberbuurt word deur die reusagtige grande arche beklemtoon.\nfaubourg saint-honor\u00e9 is die hoofkwartier van die cr\u00e8me-de-la-cr\u00e8me van die internasionale modeontwerpers \u2013 rondom die kerk la madeleine is name soos herm\u00e8s, yves saint-laurent, dior en versace ou bekendes.\nla place de la concorde, champs-\u00e9lys\u00e9es: aan die einde van een van die mooiste lanings ter w\u00eareld l\u00ea die grootste plein van parys: la place de la concorde. sedert 1836 staan hier 'n obelisk uit die egiptiese stad luxor.\nquartier du marais, place des vosges: tydens die 17de eeu is die quartier marais die gewildste woonbuurt van die paryse adel wat hier sy stadspaleise oprig. vandag huisves die stadswyk talle kroe\u00eb en boetieke. die place des vosges bekoor met sy harmoniese huisfasades.\nquartier montmartre, place du tertre: tot die 19de eeu bly die quartier montmartre 'n klein dorpie. na sy inlywing by die stad parys word dit die gewildste ontmoetingsplek vir die paryse kunstenaars en intellektueles. vandag lok dit baie toeriste.\n\n\n== museums ==\ndie centre national d'art moderne et de culture georges pompidou met sy hipermoderne argitektuur, wat deur die italiaanse meesterargitek renzo piano ontwerp is, is in een van parys se oudste woonbuurte en lok miljoene in- en uitheemse besoekers. dit stel die kuns van die 20ste eeu ten toon en beskik oor een van die omvattendste versamelings. 'n verskeidenheid uitstallings, konserte en rolprentvertonings is deel van die konsep.\ndie institut du monde arabe is in 1980 gestig om die verwisseling van gedagtes tussen die westerse en die islamitiese beskawings te bevorder. in die gebou met sy kenmerkende fasades van glas en staal is 'n museum en 'n ouditorium ingerig. die instituut bied ook gereeld uitstallings aan. die restourant op die boonste verdieping bied 'n pragtige uitsig oor die stad.\ndie mus\u00e9e du louvre is 'n voormalige koningspaleis wat nou een van die rykste museums w\u00eareldwyd huisves. die reusagtige glaspiramide in die binnehof is deur die chinees-amerikaanse argitek ieoh ming pei ontwerp.\ndie pavillon de marsan, in die noordelike vleuel van die louvre, huisves twee museums: die mus\u00e9e des arts d\u00e9coratifs en die mus\u00e9e des arts de la mode. meubels, sierade, tapyte, klere en ander voorwerpe uit die verlede word hier vertoon.\ndie mus\u00e9e d'orsay is 'n voormalige stasiegebou \u2013 die gare d'orsay \u2013 wat nou een van die grootste en belangrikste museums van parys huisves. sy versamelings stel die kuns van die jare 1848 tot 1914 ten toon en word deur wisselende uitstallings aangevul.\n'n voormalige herehuis uit die 17de eeu, die h\u00f4tel sal\u00e9, huisves die mus\u00e9e picasso. die naam van die herehuis verwys na sy oorspronklike eienaar, pierre aubert, seigneur de fontenay, wat verantwoordelik is vir die belasting op sout, die sogenaamde gabelle. die herehuis word in die jare 1656 tot 1659 deur die argitek jean de bouiller in die tipiese boustyl van die stadswyk marais opgerig. die huis word in 1964 deur die stad parys gekoop, en in die jaar 1974 word die besluit geneem om die picasso-museum in die h\u00f4tel te huisves. die museum word in 1985 geopen. meer as 200 skilderye, 150 beeldhouwerke, 3 000 tekeninge en prente van pablo picasso kan hier bewonder word.\ndie mus\u00e9e rodin in die h\u00f4tel biron, 'n meesterlike voorbeeld van die rocaille-boustyl en voormalige stadspaleis uit die 19de eeu, vertoon die grootste kunswerke van die beroemde beeldhouer soos les bourgeois de calais, la porte de l'enfer, le penseur en balzac.\ndie museum vir natuurgeskiedenis \u2013 grande galerie de l'\u00e9volution beskik oor aansienlike versamelings  fossiele en diergeraamtes, halfedelgesteentes (die grootste van sy soort w\u00eareldwyd), reusagtige kristalle en meteoriete.\ndie stad van die wetenskap en die nywerheid van la villette (cit\u00e9 des sciences et de l'industrie de la villette) bied 'n reeks permanente en wisselende uitstallings, mediateke, 'n planetarium, die g\u00e9ode met sy hipermoderne rolprentteater en 'n duikboot wat nou as museum dien. die omliggende park van 55 ha huisves 'n aantal kulturele instellings soos die stad van die musiek (cit\u00e9 de la musique).\ndie mus\u00e9e carnavalet in die historiese h\u00f4tel carnavalet behandel die geskiedenis van parys van die prehistoriese tydperk tot by die 18de eeu. hier word die ou sleutels van die bastille, die verklaring van menseregte uit die jaar 1789 en ander voorwerpe en dokumente bewaar.\ndie mus\u00e9e du quai branly behandel die etniese kuns en kultuur van afrika, oseani\u00eb en amerika. die museum met 'n oppervlak van 39 000 vierkante meter, wat deur die argitek jean nouvel ontwerp is, is naby die eiffeltoring gele\u00eb en op 20 junie 2006 deur die staatspresident jacques chirac ingewy. sy kunswerke kom oorspronklik uit die mus\u00e9e de l'homme en die mus\u00e9e national d'arts d'afrique et d'oc\u00e9anie; ander objekte is aangekoop of skenkings.\n\n\n== vermaak ==\ndie grand rex, opgerig in 1931, is die grootste rolprentteater in europa met 2 650 sitplekke, ontwerp in die art deco-styl en gele\u00eb op boulevard poissonni\u00e8re.\n\n\n== winkelhoofstad ==\nsestig persent van jaarliks meer as dertig miljoen toeriste, wat 'n besoek aan die frane hoofstad bring, noem inkopiebesoeke as die hoofrede vir hul reis. met sowat 62 000 winkels \u2013 waarvan sowat 5 500 binne die pr\u00eat-\u00e0-porter-segment val \u2013 maak parys daarop aanspraak om europa se hoofstad van handel, mode en kreatiwiteit te wees.\ndie groot afdelingswinkels van parys is tydens die 19de eeu gestig \u2013 die oudste van hulle is le bon march\u00e9 \u2013 en bied 'n oordaad van artikels vir elke smaak. die indrukwekkendstes is les galeries lafayette en le printemps met sy opvallende koepel op die boulevard haussmann. le bon march\u00e9 en la samaritaine bekoor bowendien deur hulle argitektuur. tati bied die laagste pryse. die internasionale winkelsentrum val d'europe is 'n voorbeeld van 'n hipermoderne inkopiesentrum.\nparys beskik daarnaas oor 'n aantal passages (winkelsentra met 'n oordekte wandellaan as middelpunt) wat as die voorlopers van moderne afdelingswinkels beskou word. tydens hul bloeityd in die 19de eeu was daar 'n honderdtal passages in die franse hoofstad, en by drie van hulle wat vandag nog bestaan moet die toeris 'n besoek afl\u00ea. die passage jouffroy huisves die wasbeeldemuseum mus\u00e9e gr\u00e9vin, terwyl die elegante neoklassisistiese galerie vivienne met sy spie\u00ebldekorasies en skilderye in die pompejaanse styl onder meer 'n winkel van die bekende mode-ontwerper jean-paul gaultier huisves. die passage des panoramas is die oudste in parys.\n\n\n== infrastruktuur ==\n\n\n=== straatname ===\neeue lank was parys vir besoekers 'n doolhof met nou en vuil straatjies wat geen name gedra het nie en huise wat nie genommer was nie. in die 15de eeu is daarmee begin om winkels met betreklik groot metaalborde te merk wat aan metaalstange opgehang is. teen die middel van die 18de eeu is winkels van kleiner plakkette voorsien wat oor hul deure of teen hul fasades aangebring is en waarvan historiese voorbeelde in die mus\u00e9e carnavelet besigtig kan word.\nstraatname, soos hulle vandag bekend is, het eers vanaf 1728 verpligtend geword \u2013 aanvanklik net vir straatkruisings, maar kort voor lank is borde met straatname dwarsoor die stadsgebied aangebring. parys se befaamde blou emaljeborde het hul verskyning in 1844 gemaak. in enkele historiese kwartiere soos le marais is oor die blou borde nog die ou straatname te sien wat in die klip van huisfasades gebeitel is. baie paryse strate is verskeie kere hernoem. so is in die tyd van die franse rewolusie alle straatname met godsdienstige of monargistiese agtergrond verwyder. die rue de berlin is om politieke redes n\u00e1 die eerste w\u00eareldoorlog hernoem tot rue de li\u00e8ge. soms het ook plaaslike bewoners op naamwysigings aangedring \u2013 soos in die rooiligbuurt rondom die rue poil-au-coin ('n straatnaam wat opsigself as aanstootlik ervaar is omdat dit as \"straat van die harige agterste\" vertaal kan word), tans bekend as rue p\u00e9licain.\n\n\n=== lig in die \u00abstad van ligte\u00bb ===\nin 1318 kon daar nog nouliks sprake wees van 'n \"stad van ligte\" nie \u2013 tenminste nie gemeet aan die aantal openbare lanterne. in totaal was daar drie \u2013 een voor die vesting grand ch\u00e2telet (wat destyds as gevangenis gedien het), een by die nesle-toring (gele\u00eb langs die seine by die mees westelike punt van die stadsmuur vir die ori\u00ebntasie van skepe) en een by die begraafplaas cimeti\u00e8re des innocents \u2013 die \"lantern van oorledenes\".\nhoe meer straatrowers en moordenaars die duisternis die duisternis hul skuilplek gemak het, hoe meer het 'n behoefte aan een of ander vorm van straatbeligting ontstaan. in die eerste helfte van die 16de eeu \u2013 tydens die regentskap van die konings lodewyk xii, frans i en hendrik ii \u2013 is parysenaars verplig om tenminste een venster straatkant toe met 'n kers te verlig. desondanks is elke nag 'n gemiddeld van vyftien mense op paryse strate vermoor. so is in 1662 'n mobiele beligtingstelsel ingevoer waarvoor nagwagters aangestel is om nagtelike voetpatrollies te hou. waar moontlik, is parysenaars op pad huis toe van wagters met fakkels of olielampe begelei. vir hierdie diens moes betaal word na gelang van die brandstof wat verbruik is.\nkoning lodewyk xiv het tydens sy regentskap (tussen 1643 en 1715) sowat 3 000 straatlanterns laat installeer wat geleidelik deur olielampe vervang is. in 1837 was daar reeds 37 000 van hulle. 240 lampaanstekers is aangestel om die lampe binne 'n driekwart uur na sononder aan te steek. in die restourasietydperk is met die installasie van gaslampe begin. in 1845 was daar reeds sowat 8 000 van hierdie lampe. die eerste elektriese straatbeligting is in 1878 op die plein place de l'op\u00e9ra ge\u00efnstalleer.\ndie mees onlangse tegniese innovasie is halogeenlampe wat onder meer gebruik word om die beeldhouwerke en ander argitektoniese besonderhede en versierings van br\u00fbe kunsvol te belig. die eiffeltoring is 'n uitsondering \u2013 dit word nie volgens die tradisionele manier met vloedligte van buite belig nie, maar van binne.\n\n\n== vervoer ==\nparys en die omliggende \u00eele-de-france beskik oor drie internasionale lughawens met jaarliks meer as 100 miljoen passasiers \u2013 roissy-charles de gaulle (sowat 25 km noord van parys, met 61,6 miljoen passasiers in 2012), orly (14 km suid van parys, met 27,2 miljoen passasiers in 2012) en parys-beauvais (84 km noord van parys naby beauvais in pikardi\u00eb, met 3,9 miljoen passasiers in 2012). die lughawe charles de gaulle is die derde grootste en orly die negende grootste in europa.\ndie ses stasies van die franse spoorwe\u00eb (soci\u00e9t\u00e9 nationale des chemins de fer fran\u00e7ais, sncf) is gare du nord, gare de l'est, gare de lyon, gare d'austerlitz, gare montparnasse en gare saint-lazare. openbare vervoerdienste word deur die ratp verskaf (m\u00e9tro, busse, tramway en rer). die stadstreine van die rer (r\u00e9seau express r\u00e9gional) beskik oor vyf linies wat tussen 5:30 en 0:30 uur ry.\ndie paryse m\u00e9tropolitain is deur die ingenieur fulgence bienvenue ontwerp, maar dit is die kunstenaars wat die stasies tot kunswerke veral in die art d\u00e9co-styl omskep. vandag is daar nog sowat 90 van hierdie art d\u00e9co-pawiljoene.\ndie m\u00e9tro of paryse moltrein, met veertien linies, sowat driehonderd stasies en 'n netwerk van sowat 200 kilometer, is die belangrikste openbare vervoermiddel met daagliks sowat vyf miljoen passasiers. tegelykertyd is dit 'n soort parys in 'n neutedop. in spitstye wemel dit van duisende beroepsmense, maar vir die grootste deel van die dag is dit die w\u00eareld van die dakloses (les clochards of les sans-abri), die musikante en kleinhandelaars.\n\n\n== sport ==\nparys is een van min stede wat reeds twee keer die olimpiese somerspele aangebied het: 1900 en 1924. die komende olimpiese somerspele 2024 sal weer in parys gehou word, waarmee dit net n\u00e1 londen die tweede stad w\u00eareldwyd sal word om drie olimpiese somerspele te huisves.\ndie tour de france, die bekendste en belangrikste fietswedren ter w\u00eareld, begin en eindig tradisioneel in parys. net tydens spesiale geleenthede begin of eindig dit elders.\n\n\n=== rugby ===\nvan parys se bekende rugbyspanne sluit in racing 92 en stade fran\u00e7ais. internasionale wedstryde word op die stade de france in saint-denis, net noord van parys, gespeel. die eindstryd van die rugbyw\u00eareldbeker 2007 tussen die springbokke van suid-afrika en die engelse nasionale rugbyspan is op 20 oktober 2007 hier beslis, en deur die springbokke met 15\u20136 gewen. die rugbyw\u00eareldbeker 2023-eindstryd, wat die springbokke teen die nieu-seelande all blacks met 12\u201311 kon wen, is ook hier beslis, di\u00e9 keer op 28 oktober. die stade de france word tydens die sesnasies-toernooi as frankryk se tuisstadion ingespan.\n\n\n=== sokker ===\ndie paryse paris saint-germain is een van die ligue 1 se suksesvolste sokkerspanne. hulle het die liga reeds nege keer gewen en agt keer as naaswenner ge\u00ebindig. hul tuisstadion is die parc des princes. die fifa sokker-w\u00eareldbekertoernooi in 1938 se eindstryd is op die paryse stade olympique de colombes gespeel, terwyl die eindstryd van beide die fifa sokker-w\u00eareldbekertoernooi in 1998 en europese sokkerkampioenskap 2016 op die stade de france gehou is.\n\n\n=== tennis ===\ntussen middel-mei en vroeg-junie word vir twee weke een van die mees prestigeryke kampioenskappe in tennis aangebied: die franse ope. dit vorm saam met die australiese ope, wimbledon-kampioenskap en vsa ope die vier \"grand slam\"-toernooie van elke jaar.\n\n\n== internasionale verhoudings ==\ndie italiaanse hoofstad rome is tans die enigste amptelike susterstad van parys. met ander metropole en stede is nogtans ooreenkomste oor samewerking en vriendskaplike verhoudinge onderteken.\n\n\n=== susterstede ===\n rome, itali\u00eb, sedert 1956.\n\n\n=== vennootskappe ===\n\n\n== verwysings ==\n\n\n== eksterne skakels ==\namptelike webwerwe(en)  toerisme-inligting oor parys op wikivoyage\n(fr)  amptelike webwerf\n(fr)  die antieke parys\n(en)  (fr)  amptelike unesco-bladsyprivaat webwerwe(en)  bonjour paris \u2013 the insider's guidereisgidse(en)  architectural digest: paris travel guide\n(en)  karl lagerfeld\u2019s paris: where to visit, shop and eat in the french capitalmedia(fr)  youtube.com: des racines et des ailes \u2013 quand paris s'appelait lut\u00e8ce (toe parys nog as lutetia bekendgestaan het)"