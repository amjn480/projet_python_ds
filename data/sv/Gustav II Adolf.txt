"gustav ii adolf, f\u00f6dd 9 december (enl. g.s.) 1594 p\u00e5 tre kronor i stockholm, d\u00f6d 6 november (enl. g.s.) 1632 i l\u00fctzen, var sveriges kung 1611\u20131632. f\u00f6r efterv\u00e4rlden \u00e4r gustav ii adolf mest k\u00e4nd som den som grundlade det svenska stormaktsv\u00e4ldet som skulle g\u00f6ra landet till en av europas st\u00f6rsta och ledande nationer under den tidigmoderna perioden. han anses vara en av v\u00e4rldshistoriens fr\u00e4msta f\u00e4ltherrar, d\u00e5 han f\u00f6rnyade krigskonsten vilket har gjort honom k\u00e4nd som \"den moderna krigf\u00f6ringens fader\". hans g\u00e4rningar avgjorde den politiska och religi\u00f6sa maktbalansen i europa, men under hans tid reformerades \u00e4ven landets styrelse. han hedrades \u00e5r 1633 av sveriges riksdag med namnet gustav adolf den store. han kallades ocks\u00e5 lejonet fr\u00e5n norden.\ngustav adolf \u00e4rvde den svenska tronen efter sin fars, karl ix, d\u00f6d, och tilltr\u00e4dde tronen vid 16 \u00e5rs \u00e5lder. sverige var d\u00e5 ett fattigt land med en svag arm\u00e9 som var i krig med danmark, polen och ryssland. gustav adolf var en mycket v\u00e4lbildad man och med hj\u00e4lp av axel oxenstierna omformade han landets regering, och med ett flertal innovationer omvandlade han den svenska arm\u00e9n till europas mest moderna, v\u00e4ltr\u00e4nade och fruktade. under hans ledning sl\u00f6ts fred med danmark och p\u00e5 slagf\u00e4ltet besegrades polen och ryssland, d\u00e4r han er\u00f6vrade mark i livland och ingermanland. hans mest v\u00e4lk\u00e4nda handling var n\u00e4r han l\u00e4t sverige g\u00e5 in i det trettio\u00e5riga kriget, d\u00e4r han stod p\u00e5 de protestantiska l\u00e4ndernas sida mot de katolska arm\u00e9erna under den tysk-romerske kejsaren. han slog den kejserliga arm\u00e9n under slaget vid breitenfeld, och intog flera st\u00e4der och provinser i tyskland. han var d\u00e4rmed redo att er\u00f6vra den kejserliga tronen och bli en av europas stora ledare, men han stupade i strid under slaget vid l\u00fctzen den 6 november 1632 (till hans minne d\u00e4refter kallad gustav adolfsdagen).\nhan var son till karl ix och kristina av holstein-gottorp, barnbarn till gustav vasa och margareta leijonhufvud, gift 25 november 1620 med maria eleonora av brandenburg och far till drottning kristina. hans namn finns p\u00e5 torg och statyer i stockholm, g\u00f6teborg, helsingborg, bor\u00e5s, sundsvall, tartu och \u00e5bo. den lutherska skolan gustavus adolphus college i usa \u00e4r d\u00f6pt efter honom.\n\n\n== biografi ==\n\n\n=== barn- och ungdoms\u00e5ren ===\ngustav adolf f\u00f6ddes p\u00e5 slottet tre kronor den 9 december 1594 som son till d\u00e5varande hertigen karl (senare kung karl ix) och dennes hustru i andra \u00e4ktenskapet, kristina av holstein-gottorp. namnet gustav bar han efter farfadern, kung gustav (vasa), namnet adolf efter morfadern, den f\u00f6rste hertigen av holstein-gottorp. gustav adolf tillh\u00f6rde genom sin h\u00e4rstamning p\u00e5 m\u00f6dernet fr\u00e5n det holsteinska huset ocks\u00e5 kretsen av de tyska furstesl\u00e4kter ur vilka f\u00f6rk\u00e4mparna f\u00f6r protestantismen framg\u00e5tt. s\u00e5lunda var, de f\u00f6re hans egen tid aktiva, filip den \u00e4delmodige av hessen, moritz av sachsen, vilhelm av oranien och moritz av nassau alla sl\u00e4kt p\u00e5 m\u00f6dernet med honom.den unge kronprinsen v\u00e4xte mestadels upp p\u00e5 nyk\u00f6pingshus i nyk\u00f6ping, varifr\u00e5n hans far styrde sitt hertigd\u00f6me. vid sex \u00e5rs \u00e5lder gjorde han sin f\u00f6rsta f\u00e4rd \u00f6ver \u00f6stersj\u00f6n, och mitt i vintern \u00e5terv\u00e4nde han genom finland och runt bottniska viken. \u00e5r 1602 f\u00f6rordnades magistern johan schroderus (senare adlad johan skytte) till gustaf adolfs l\u00e4rare. som bitr\u00e4de fick han johan bureus. fr\u00e5n \u00e5tta\u00e5rs\u00e5ldern fick han bevista r\u00e5dets \u00f6verl\u00e4ggningar, fr\u00e5n tolv\u00e5rs\u00e5ldern utr\u00e4ttade han redan s\u00e5dana offentliga uppdrag som underhandlingar med fr\u00e4mmande s\u00e4ndebud, och vid femton \u00e5rs \u00e5lder h\u00f6ll han \u00e5 faderns v\u00e4gnar det f\u00f6rsta av sina trontal. grunden var d\u00e5 ocks\u00e5 lagd till hans milit\u00e4ra utbildning under umg\u00e4nge och samtal med de krigsm\u00e4n som fyllde karl ix:s hov, framf\u00f6r allt de utl\u00e4ndska officerare som kommit till sverige f\u00f6r att s\u00f6ka tj\u00e4nst efter att det spansk-nederl\u00e4ndska krigets slut 1609. kronprinsen gustaf adolf fick floda socken, dalarna som hertigd\u00f6me 1610.\ngustav ii adolf n\u00e4rde en ungdomsk\u00e4rlek till ebba brahe men statssk\u00e4l f\u00f6rm\u00e5dde honom att offra denna k\u00e4rlek, liksom att l\u00e4ngre fram, \u00e5r 1620, gifta sig med en prinsessa av det hohenzollernska huset, maria eleonora av brandenburg, syster till kurfursten georg vilhelm av brandenburg. i detta \u00e4ktenskap f\u00f6ddes hans dotter kristina 1626. utom \u00e4ktenskapet hade han en son med margareta slots, som han tr\u00e4ffade i f\u00e4ltl\u00e4gret under ryska kriget 1609\u20131617. sonen, gustaf gustafsson, blev av sin halvsyster kristina upph\u00f6jd till greve af vasaborg.\nden f\u00f6rsta litter\u00e4ra beskrivningen av gustav ii adolfs yttre, \u00e4r fr\u00e5n sommaren 1616, d\u00e5 ett av de holl\u00e4ndska s\u00e4ndebuden skildrar honom: \u201dhans majest\u00e4t var reslig till v\u00e4xten, av proportionerlig kroppsbyggnad, och hade ett ljusl\u00e4tt och n\u00e5got l\u00e5nglagt ansikte, blont h\u00e5r samt tillspetsat sk\u00e4gg, n\u00e5got st\u00f6tande i gult.\u201d\n\n\n=== f\u00f6rsta regerings\u00e5ren ===\nefter att karl ix avlidit i nyk\u00f6ping den 30 oktober 1611 tillsattes en kortvarig f\u00f6rmyndarregering, men sedan gustav adolfs kusin johan, hertig av \u00f6sterg\u00f6tland (son till johan iii), avsagt sig sina tronanspr\u00e5k, besteg gustav adolf sveriges tron 26 december samma \u00e5r, vid nyss fyllda 17 \u00e5rs \u00e5lder. han kr\u00f6ntes i uppsala f\u00f6rst den 12 oktober 1617 av \u00e4rkebiskop petrus kenicius.\nriket var i ett anstr\u00e4ngt l\u00e4ge till f\u00f6ljd av de inre strider som \u00e4gde rum kring sekelskiftet 1600. gustav ii adolf hade \u00e4rvt tre krig \u2013 dels det er\u00f6vringskrig som karl ix genom jakob de la gardie b\u00f6rjat i ryssland och dels de b\u00e5da f\u00f6rsvarskrigen mot danmark och polen. polens kung, sigismund, gustav adolfs kusin, betraktade sig fortfarande som sveriges legitime kung och s\u00e5g i gustav adolf endast en usurpator. kristian iv av danmark hade 1611 b\u00f6rjat ett er\u00f6vringskrig mot sverige. av dessa krig innebar det med den n\u00e4rmaste grannen, danmark, den st\u00f6rsta faran.gustav adolf var i stort sett h\u00e4nvisad till sig sj\u00e4lv, d\u00e5 de bepr\u00f6vade f\u00e4ltherrar som sverige \u00e4gde, jakob de la gardie och evert horn, befann sig med en del av dess krigsmakt i ryssland. f\u00f6rsvaret av sverige i detta krig kan d\u00e4rf\u00f6r r\u00e4knas som gustav adolfs ungdomsbedrift. fienden var vida \u00f6verl\u00e4gsen \u2013 ur de tyska v\u00e4rvningskvarter som stod \u00f6ppna f\u00f6r danmark fylldes l\u00e4tt luckorna i dess h\u00e4rar, medan sverige genom kristian iv:s nyskapade, \u00f6verm\u00e4ktiga flotta var avskuret fr\u00e5n varje f\u00f6rbindelse med utlandet. men gustav adolf uppb\u00e5dade nya styrkor f\u00f6r att avv\u00e4rja angreppet.vid utg\u00e5ngen av 1612 \u00e5rs f\u00e4ltt\u00e5g befann sig kristian iv som herre \u00f6ver f\u00e4stningarna kalmar slott och \u00e4lvsborgs slott men hans f\u00f6rs\u00f6k att er\u00f6vra j\u00f6nk\u00f6ping hade misslyckats. den danske kungens egen h\u00e4r som fr\u00e5n \u00e4lvsborg hade ryckt fram dit tvingades att i all hast g\u00f6ra ett \u00e5tert\u00e5g. den fr\u00e5n kalmar under gert rantzau framryckande h\u00e4ren flydde tillbaka undan folkresningen, halvt tillintetgjord. under dessa f\u00f6rh\u00e5llanden sl\u00f6ts freden i kn\u00e4red den 28 januari 1613. det h\u00e5rdaste villkoret f\u00f6r sverige i denna fred, om vilken gustav adolf sade till st\u00e4nderna 1613 att den blev sluten \u201ds\u00e5som dr\u00e4gligast var och mera olycka att undfly\u201d, var den dryga \u00e4lvsborgs l\u00f6sen om inte mindre \u00e4n en miljon riksdaler specie, att erl\u00e4ggas inom sex \u00e5r. det var en f\u00f6r tidens f\u00f6rh\u00e5llanden oerh\u00f6rd summa, och innan den blivit till fullo erlagd, hade kungens eget silver m\u00e5st anv\u00e4ndas f\u00f6r att sl\u00e5 mynt.omedelbart efter det danska kriget f\u00f6rdes \u00e4ven det ryska kriget till ett slut. tsarrikets fullst\u00e4ndiga utest\u00e4ngande fr\u00e5n \u00f6stersj\u00f6n och f\u00f6rv\u00e4rvet av ladogagr\u00e4nsen f\u00f6r finland blev resultatet. ett tag hade gustav adolf hoppats att kunna s\u00f6ndra novgorod fr\u00e5n ryssland och f\u00f6rena det med sverige som lydstat, men en rad av f\u00e4ltt\u00e5g (i det som kallas det ingermanl\u00e4ndska kriget), av vilka han personligen f\u00f6rde tv\u00e5 \u00e5r 1614 och 1615 visade honom n\u00f6dv\u00e4ndigheten f\u00f6r sverige att n\u00f6ja sig med f\u00f6rv\u00e4rvet av ingermanland och kexholms l\u00e4n, vilka ryssland avtr\u00e4dde genom freden i stolbova 1617. kungens blick var \u00f6ppen f\u00f6r den fara som fr\u00e5n ryssland hotade den svenska monarkin, och d\u00e4rf\u00f6r f\u00f6rs\u00f6kte han utest\u00e4nga det fr\u00e5n \u00f6stersj\u00f6n. han trodde sig i stolbovafreden ha f\u00f6rv\u00e4rvat en gr\u00e4ns om vilken han kunde s\u00e4ga att han hoppades till gud att det skulle bli ryssen sv\u00e5rt \u201d\u00f6ver den b\u00e4cken att hoppa\u201d.\n\n\n=== polska kriget ===\n\ndet polska kriget varade, med avbrott f\u00f6r n\u00e5gra vapenvilor, i tolv \u00e5r. m\u00e5let var att utest\u00e4nga polen fr\u00e5n \u00f6stersj\u00f6n f\u00f6r att g\u00f6ra havet till ett svenskt innanhav. genom att kontrollera flodmynningarna skulle sverige kunna beskatta innanl\u00e4ndernas handel.denna s\u00e5 kallade \u00f6stersj\u00f6politik var den ena av kungens ledande politiska tankar. den andra, som \u00e4ven fick sitt uttryck i det polska kriget, var str\u00e4vandet att bidra till l\u00f6sningen av \u00e5rhundradets stora religi\u00f6sa fr\u00e5gor. krigets f\u00f6rsta skede r\u00f6rde livland. efter att 1617 er\u00f6vrat pernau gick gustav adolf 1621 \u00f6ver \u00f6stersj\u00f6n. striden stod om livlands huvudstad, det tyska riga, som fast\u00e4n det var protestantiskt h\u00f6ll fast vid det katolska polen. efter en m\u00e5nads bel\u00e4gring ryckte gustav adolf in i staden. forts\u00e4ttningen av kriget var inte lika framg\u00e5ngsrikt. strider varvades med vapenvilor fram till dess att kungen 1625 \u00e5ter gick \u00f6ver \u00f6stersj\u00f6n och er\u00f6vrade dorpat och fullbordade livlands l\u00f6sryckande fr\u00e5n polen. segern i slaget vid wallhof i kurland den 7 januari 1626 var bekr\u00e4ftelsen p\u00e5 sveriges \u00f6verl\u00e4gsenhet i dessa trakter. d\u00fcnaflodens mynning var nu i svensk besittning, liksom nevans.n\u00e4sta m\u00e5l var er\u00f6vringen av wis\u0142as mynningsland, det viktiga preussen med danzig (nuvarande gda\u0144sk), som vid den tiden var \u00f6stersj\u00f6ns f\u00f6rn\u00e4msta handelsstad. det f\u00f6rsta f\u00e4ltt\u00e5get, 1626, utm\u00e4rktes av framg\u00e5ngar. pillau i det kurfurstliga ostpreussen, elbing och marienburg i det polska v\u00e4stpreussen med flera st\u00e4der, totalt 17 stycken, er\u00f6vrades. befolkningen, som var protestantisk, h\u00e4lsade svenskarna. alla f\u00f6rs\u00f6k att med underhandling eller v\u00e5ld vinna det etniskt tyska protestantiska danzig eller att f\u00f6ra \u00f6ver kriget till det etniska katolska polen misslyckades, och d\u00e4r strandade gustav adolfs f\u00f6rs\u00f6k att er\u00f6vra det viktiga wis\u0142alandet. kejserliga hj\u00e4lptrupper kom ocks\u00e5 till polens bist\u00e5nd 1627 och 1629, det senare \u00e5ret en hel avdelning av albrecht von wallensteins h\u00e4r, under bef\u00e4l av f\u00e4ltmarskalk johann georg von arnim, som drog bort fr\u00e5n bel\u00e4gringen av stralsund. \u00e5 sin sida hade gustav adolf s\u00e4nt hj\u00e4lptrupper till stralsunds unds\u00e4ttning under dess kamp mot wallenstein. fr\u00e5n b\u00e4gge sidor var s\u00e5ledes steg tagna, genom vilka det preussiska kriget skulle komma att \u00f6verg\u00e5 i det trettio\u00e5riga kriget. n\u00e4r stillest\u00e5ndet i altmark 1629 gav gustav adolf fria h\u00e4nder f\u00f6ljde ingripandet i tyskland.\n\n\n=== civil politik ===\n\u00e4ven om gustav adolfs regering pr\u00e4glades av krig, b\u00e5de s\u00e5dana han \u00e4rvt och s\u00e5dana han sj\u00e4lv s\u00f6kt, var det ocks\u00e5 en tid av inre utveckling i sverige.\nframstegen p\u00e5 statsr\u00e4ttens omr\u00e5de betecknas av att den svenska st\u00e5ndsriksdagen erh\u00f6ll sina lagstadgade former genom riksdagsordningen 1617 och riddarhusordningen 1626. varje \u00e5r, ofta mer \u00e4n en g\u00e5ng om \u00e5ret, h\u00f6lls riksdagar eller m\u00f6ten av n\u00e5gon annan sort. s\u00e5v\u00e4l den centrala som den lokala f\u00f6rvaltningen fick genom honom den organisation som gjorde den till ett m\u00f6nster f\u00f6r sin tid, vilket sedan till vissa delar efterbildades i andra l\u00e4nder, till exempel i danmark av fredrik iii och i ryssland av peter den store. riksr\u00e5det samlades till en st\u00e4ndig r\u00e5dskammare och blev, f\u00f6rdelat p\u00e5 kollegier, medelpunkten f\u00f6r hela riksf\u00f6rvaltningen. den organisation som fullt genomf\u00f6rd \u00e5terfinns i 1634 \u00e5rs regeringsform grundlades nu. inom den l\u00e4gre f\u00f6rvaltningen ersattes det gamla st\u00e5th\u00e5llar- och fogderegementet av ett konsekvent genomf\u00f6rt system genom f\u00f6rdelning i l\u00e4n och f\u00f6gderier, vilket gjorde att civil och milit\u00e4r myndighet skildes \u00e5t. skattev\u00e4sendet f\u00f6renklades, och i en rikshuvudbok sammanf\u00f6rdes utgifter och inkomster, varigenom en verklig statshush\u00e5llning grundlades i sverige. r\u00e4ttsskipningen reformerades genom den nya r\u00e4tteg\u00e5ngsordningen 1614 och uppr\u00e4ttandet av hovr\u00e4tterna \u2013 svea hovr\u00e4tt i stockholm 1614, \u00e5bo hovr\u00e4tt 1623, och dorpats hovr\u00e4tt 1629. f\u00f6rsvarsv\u00e4sendet fick en ny organisation genom uppr\u00e4ttandet av en st\u00e5ende h\u00e4r, det \u00e4ldre indelningsverket ombildades och f\u00f6r fotfolket gjordes b\u00f6rjan till en st\u00e4ndig rotering. karl xi kom senare att bygga vidare p\u00e5 denna grundval.f\u00f6r den andliga odlingen s\u00f6rjdes genom ett h\u00f6gre undervisningsv\u00e4sen: uppsala universitet fick g\u00e5vor fr\u00e5n vasahusets eget arvegods, ett nytt universitet f\u00f6r \u00f6stersj\u00f6l\u00e4nderna tillkom genom grundandet av dorpats universitet och gymnasierna uppr\u00e4ttades. p\u00e5 den materiella odlingens omr\u00e5de var gustav adolfs tid inte mindre epokg\u00f6rande: landets naturliga n\u00e4ringsk\u00e4llor \u00f6ppnades p\u00e5 ett s\u00e4tt som aldrig tidigare, en m\u00e5ngsidig industri blomstrade upp, framf\u00f6r allt bergverksindustrin, till vars utveckling yrkesskickliga utl\u00e4nningar, i synnerhet valloner, p\u00e5 ett verksamt s\u00e4tt bidrog. de 15 nyanlagda st\u00e4derna, bland andra g\u00f6teborg 1619, blev h\u00e4vst\u00e4nger f\u00f6r en uppblomstrande handel. p\u00e5 det handelspolitiska omr\u00e5det, som p\u00e5 s\u00e5 m\u00e5nga andra omr\u00e5den, planerade gustav adolf f\u00f6r framtiden. han t\u00e4nkte sig en plats f\u00f6r sverige i den stora v\u00e4rldshandeln och i kolonisationen av de fr\u00e4mmande v\u00e4rldsdelarna. f\u00f6rsta tanken p\u00e5 ett nytt sverige i nordamerika h\u00e4rr\u00f6r ocks\u00e5 fr\u00e5n hans tid.men gustav ii adolfs regeringstid hade sina s\u00e4mre sidor. de mest framtr\u00e4dande \u00e4r adelns v\u00e4xande \u00f6vermakt i samh\u00e4llet och det h\u00e5rda tryck som skatteb\u00f6rdor och utskrivningar ut\u00f6vade p\u00e5 befolkningen.\n\n\n=== bakgrunden till sveriges ingripande i trettio\u00e5riga kriget ===\nden 12 januari 1628 gav den svenska riksdagens hemliga utskott fullmakt \u00e5t gustav ii adolf att med sveriges hela makt ingripa i det tyska kriget, till v\u00e4rn f\u00f6r fosterland och trosf\u00f6rvanter. i juni 1629 bekr\u00e4ftade riksdagen i sin helhet det fattade beslutet, och \u00e4nnu en g\u00e5ng blev det svenska folkets bifall till det stora f\u00f6retaget uttalat av den riksdag \u00e5r 1630 vid vilken gustav ii adolf bj\u00f6d sitt sista farv\u00e4l \u00e5t fosterlandet. n\u00e4r de f\u00f6rsta besluten fattades hade detta krig redan rasat i tio \u00e5r, och hade d\u00e5 n\u00e5tt upp till \u00f6stersj\u00f6ns sydkust och hotade d\u00e4rifr\u00e5n sverige med omedelbar fara. det var tydligt f\u00f6r envar som kastade en blick tillbaka p\u00e5 dess hela f\u00f6rlopp att protestantismens hela existens var i fara. och med den religi\u00f6sa friheten stod ocks\u00e5 den politiska och nationella i fara, f\u00f6r i takt med katolicismens v\u00e5ldsamma \u00e5terst\u00e4llande hade ocks\u00e5 det habsburgska kejsarhuset utvecklat en \u00f6vermakt som hotade all sj\u00e4lvst\u00e4ndighet i v\u00e4rldsdelen.tidigt uppstod tankar p\u00e5 en intervention i kriget. gustav ii adolf kastade redan 1624 fram en plan f\u00f6r en allm\u00e4n europeisk intervention. den blev i sitt utf\u00f6rande av vida mindre omf\u00e5ng och kom inte att utf\u00f6ras av gustav ii adolf sj\u00e4lv, utan av kristian iv av danmark-norge. l\u00e4mnad utan hj\u00e4lp av sina bundsf\u00f6rvanter england och frankrike besegrades emellertid denne och jagades av albrecht von wallenstein \u00f6ver till de danska \u00f6arna. mecklenburgs gamla furstehus f\u00f6rjagades. den allsm\u00e4ktige kejserlige generalen b\u00f6rjade i mecklenburg grunda ett eget v\u00e4lde f\u00f6r sig \u2013 han utn\u00e4mndes till \u201dbaltiska havets amiral\u201d, och en kejserlig-spansk flotta hotade att uppst\u00e5 vid \u00f6stersj\u00f6n.samtidigt fanns det planer p\u00e5 en inre omv\u00e4lvning av det tyska riket, varur ett kejserligt env\u00e4lde verkade kunna uppst\u00e5. restitutionsediktet 1629, i vilket kejsaren genom ett enkelt dekret \u00e5terst\u00e4llde till den katolska kyrkan allt vad denna hade f\u00f6rlorat sedan passauf\u00f6rdraget 1552 \u2013 inte mindre \u00e4n 14 \u00e4rkebiskops- och biskopsstift i nordtyskland \u2013 och st\u00e4llde de reformerta utom lagen, var en krigsf\u00f6rklaring p\u00e5 liv och d\u00f6d mot protestantismen och visade till vilken niv\u00e5 den kejserliga maktfullkomligheten hade n\u00e5tt.det var under s\u00e5dana omst\u00e4ndigheter som gustav ii adolf f\u00f6retog sveriges intervention i tyskland. n\u00e5gra \u00f6ppna bundsf\u00f6rvanter hade han inte, men han hade gjort allt vad han kunde f\u00f6r att f\u00f6rs\u00e4kra sig om en lycklig utg\u00e5ng genom underhandlingar med andra europeiska makter och genom egna rustningar. i tyskland hade han knutit f\u00f6rbindelser p\u00e5 olika h\u00e5ll, men han var v\u00e4l medveten om att under den panik som de kejserliga vapnen framkallat var \u00f6ppet st\u00f6d att v\u00e4nta f\u00f6rst med hans egen framg\u00e5ng.till alla det habsburgska husets fiender utanf\u00f6r tyskland hade hans s\u00e4ndebud rest, och han visste att det d\u00e4r fanns gemensamma intressen som betydde lika mycket som formella traktat. d\u00e4rf\u00f6r br\u00e5dskade han inte ens med att avsluta f\u00f6rhandlingarna om subsidief\u00f6rbundet med frankrike, vars villkor han inte p\u00e5 alla punkter godk\u00e4nde, och f\u00f6r vars \u00e5stadkommande armand jean du plessis de richelieu hade skickat ett s\u00e4ndebud till sverige 1629. den fr\u00e4msta tilliten satte han dock till sina egna rustningar, och n\u00e4r han p\u00e5 v\u00e5ren 1630 stod f\u00e4rdig att med omkring 13 000 man landstiga i tyskland hade det totala antalet trupper \u00f6kats fr\u00e5n 50 000 till omkring 76 000 man. av dessa ber\u00e4knade han 40 000 till f\u00e4ltarm\u00e9n.\n\n\n=== trettio\u00e5riga kriget ===\n\ni avskedstalet till st\u00e4nderna p\u00e5 riksdagen 1630 sade gustav ii adolf att \u201dhan tyckte sig st\u00e5 inf\u00f6r gud den allra h\u00f6gstes \u00e5syn\u201d, samtidigt som han avvisade tanken att han skulle ha b\u00f6rjat detta krig av sj\u00e4lviska orsaker, \u201dav eget bev\u00e5g eller lust till krig, som v\u00e4l m\u00e5nga dock sig imaginera eller inbilla\u201d. den 25 juni 1630 landsteg den svenske kungen vid udden perd p\u00e5 r\u00fcgen p\u00e5 tysklands jord. tv\u00e5 dagar senare landade hela flottan vid peenem\u00fcnde p\u00e5 \u00f6n usedom.gustav ii adolfs ber\u00f6mda f\u00e4ltt\u00e5g i tyskland kan ur milit\u00e4r synvinkel betraktas som en strid om herrav\u00e4ldet \u00f6ver flodlinjerna, fram till dess att han p\u00e5 v\u00e5ren 1632 stod som herre \u00e4ven \u00f6ver donaulinjen. att skaffa sig grepp \u00f6ver floderna var av stor vikt. det f\u00f6rsta f\u00e4ltt\u00e5get g\u00e4llde oderlinjen. vid flodens mynning ligger stettin, den d\u00e5varande pommerska huvudstaden, vilken svenskarna intog utan stridshandlingar den 10 juli. efter att den kejserliga h\u00e4ren f\u00f6rdrivits fr\u00e5n sitt l\u00e4ger vid gartz juldagarna 1630 och det blodiga slaget vid frankfurt an der oder i april 1631 hade de svenska stridskrafterna kopplat ett grepp om oderlinjen.johann tserclaes tilly, som eftertr\u00e4tt albrecht von wallenstein 1630, hade f\u00f6rs\u00f6kt tr\u00e4nga tillbaka sin motst\u00e5ndare till \u00f6stersj\u00f6kusten utan att lyckas. efter ett misslyckat f\u00e4ltt\u00e5g i mecklenburg i februari 1631 hade tilly t\u00e5gat ned\u00e5t elbe f\u00f6r att genom er\u00f6vringen av magdeburg, norra tysklands starkaste f\u00e4stning, hindra gustav ii adolf fr\u00e5n att f\u00e5 f\u00e4ste vid denna flod. under tiden bef\u00e4ste gustav ii adolf sin st\u00e4llning genom att med frankrike sluta ett f\u00f6rdrag i b\u00e4rwalde i januari 1631. f\u00f6rdraget innebar att frankrike skulle betala sverige subsidier p\u00e5 400 000 riksdaler per \u00e5r under fem \u00e5r, med villkoret att sverige skulle h\u00e5lla en arm\u00e9 p\u00e5 minst 36 000 man i tyskland. detta gav gustav ii adolf medel att forts\u00e4tta kriget.\n\nstaden magdeburg hade under \u00e5rens lopp spelat den fr\u00e4msta rollen bland nordtysklands protestantiska fria st\u00e4der, och hade redan under h\u00f6sten 1630 gett det f\u00f6rsta exemplet p\u00e5 frivillig anslutning till den svenske kungens sak. f\u00f6rs\u00f6ken att vinna de protestantiske furstarna var dock f\u00f6rg\u00e4ves. under ledning av kurfurstarna av sachsen och brandenburg planerade dessa ist\u00e4llet p\u00e5 konventet i leipzig att bilda en ny evangelisk union, ett tredje parti som under v\u00e4pnad neutralitet skulle kunna inta en sj\u00e4lvst\u00e4ndig st\u00e4llning mellan kejsaren och gustav ii adolf, i vilken de \u00e4nnu endast s\u00e5g en i riket intr\u00e4ngande fr\u00e4mling. endast lantgreven vilhelm av hessen och hertigarna av sachsen-weimar v\u00e5gade \u00f6ppna f\u00f6rbindelser med honom.till magdeburg drog sig nu kriget samman under v\u00e5rm\u00e5naderna 1631. denna viktiga strategiska punkt, p\u00e5 vars intagande elbelinjens besittning berodde, f\u00f6rs\u00f6kte tilly till varje pris bem\u00e4ktiga sig, f\u00f6r att st\u00e4nga v\u00e4gen f\u00f6r motst\u00e5ndarens vidare framtr\u00e4ngande. f\u00f6r gustav ii adolf stod med magdeburg \u00e4ven andra intressen \u00e4n de rent milit\u00e4ra p\u00e5 spel. han kunde inte l\u00e5ta trosf\u00f6rvanten, som frivilligt hade blivit hans bundsf\u00f6rvant, falla i katolikernas h\u00e4nder. men ledarna f\u00f6r leipzigf\u00f6rbundet, sachsen och brandenburg, v\u00e4grade att ge sitt bist\u00e5nd. brandenburg tvingade han till f\u00f6rbund genom att rycka fram mot berlin, sachsen d\u00e4remot kunde varken \u00f6vertalas eller tvingas. magdeburgs f\u00f6rsvar leddes av den svenske kommendanten dietrich von falkenberg, men fienden var \u00f6verm\u00e4ktig, och den 10 maj 1631 f\u00f6ll staden i den katolske generalens h\u00e4nder. staden plundrades och br\u00e4ndes ner, varvid 30 000 av stadens 36 000 inv\u00e5nare d\u00f6dades.\n\nefter magdeburgs fall intog snart gustav ii adolf en stark st\u00e4llning i det fasta l\u00e4gret vid werben, d\u00e4r elbe och havel flyter samman, fr\u00e5n vilken tilly inte f\u00f6rm\u00e5dde rubba honom. n\u00e4r den kejserlige f\u00e4ltherren besatte hans land fann kurfursten av sachsen att hans enda r\u00e4ddning var ett f\u00f6rbund med gustav ii adolf. denne stod nu i spetsen f\u00f6r hela det protestantiska partiet. han s\u00e5gs nu inte l\u00e4ngre som en fr\u00e4mmande inkr\u00e4ktare i landet, utan den som ledde protestanternas frihetskamp i striden mot katolikerna. av avg\u00f6rande betydelse blev slaget vid breitenfeld den 7 september 1631, d\u00e4r katolikerna besegrades i grund och den svenska arm\u00e9n vann en av sina st\u00f6rsta segrar genom tiderna. f\u00f6ljden blev en markant svensk \u00f6vervikt i den fortsatta krigf\u00f6ringen och att s\u00f6dra tyskland l\u00e5g \u00f6ppet f\u00f6r svenskarna.gustav ii adolf kunde ha f\u00f6ljt elbelinjen ner i b\u00f6hmen, f\u00e5tt de \u00f6sterrikiska arvl\u00e4ndernas protestanter att resa sig mot sin katolske kejsare, och i wien dikterat freden. men elbev\u00e4gen l\u00e4mnade han \u00e5t kurfursten av sachsen, medan han sj\u00e4lv ville tr\u00e4nga fram till wien utmed donau. han gick d\u00e4rf\u00f6r f\u00f6rst \u00f6ver th\u00fcringerwald till main och rhen. ett oavbrutet triumft\u00e5g f\u00f6rde honom genom maindalen. i december 1631 hade han n\u00e5tt mainz, och de svenska h\u00e4rarna utbredde sig d\u00e4rifr\u00e5n upp\u00e5t och ned\u00e5t rhen. fr\u00e5n rhen gick han s\u00e5 mot donau. i slaget vid lech gick svenskarna \u00f6ver floden lech vid donauw\u00f6rth, varvid de kejserliga trupperna \u00e5ter besegrades, och tilly blev d\u00f6dligt s\u00e5rad. gustav ii adolf ryckte sedan in i m\u00fcnchen och hans trupper besatte alpernas pass. i detta l\u00e4ge tr\u00e4dde wallenstein \u00e5ter in p\u00e5 krigssk\u00e5deplatsen. han hade i b\u00f6hmen skapat en ny h\u00e4r \u00e5t kejsaren, han hade jagat bort den sachsiske kurfursten fr\u00e5n prag, och den flyende kurfursten av bayern hade f\u00f6renat sig med honom. gustav ii adolf tvingades v\u00e4nda sina trupper mot honom.det f\u00f6rsta m\u00f6tet i kampen mellan wallenstein och gustav ii adolf skedde vid n\u00fcrnberg, d\u00e4r strider rasade sommaren 1632. fr\u00e5n tv\u00e5 bef\u00e4sta l\u00e4ger trotsade de b\u00e4gge motst\u00e5ndarna varandra d\u00e4r. gustav ii adolf f\u00f6rs\u00f6kte en stormning av wallensteins bef\u00e4stningar, men slogs tillbaka. han f\u00f6rs\u00f6kte locka wallenstein efter sig s\u00f6derut, men denne drog i st\u00e4llet mot norr och f\u00f6rberedde sig f\u00f6r att sl\u00e5 upp sitt vinterl\u00e4ger i sachsen, f\u00f6r att tvinga kurfursten d\u00e4r att ge upp sitt f\u00f6rbund och sk\u00e4ra av gustav ii adolfs retr\u00e4ttm\u00f6jligheter. den svenske kungen tvingades marschera tillbaka \u00f6ver th\u00fcringerwald. albrecht von wallenstein och gustav ii adolf m\u00f6ttes i det blodiga slaget vid l\u00fctzen den 6 november 1632, inte l\u00e5ngt fr\u00e5n den tidigare segerplatsen i slaget vid breitenfeld. i l\u00fctzens dimma kom gustav ii adolf bort fr\u00e5n huvuddelen av sina trupper och stupade, men n\u00e4r slaget \u00e4r \u00f6ver \u00e4r det de svenska trupperna som h\u00e5ller slagf\u00e4ltet.\n\n\n=== gustav ii adolfs likf\u00e4rd och begravning ===\nbudet om kungens d\u00f6d n\u00e5dde sverige efter drygt en m\u00e5nad. efter det \u00f6desdigra slaget vid l\u00fctzen f\u00f6rdes den d\u00f6de gustav adolf f\u00f6rst till meuchen f\u00f6r att reng\u00f6ras och sedan till weissenfels f\u00f6r balsamering. in\u00e4lvorna lades i ett skrin, som i hemlighet begravdes av livbarberaren, och hj\u00e4rtat begravdes f\u00f6r sig i weissenfels. det var en f\u00f6r svensk tradition unik handling att f\u00f6rvara kungens hj\u00e4rta separat fr\u00e5n kroppen. i frankrike, tyskland och england fanns dock separata begravningar av hj\u00e4rtan. i b\u00e5de westminster abbey i london och kapucinerkryptan i wien finns s\u00e4rskilda rum f\u00f6r dessa hj\u00e4rtan. n\u00e4r \u00e4nkedrottning maria eleonora n\u00e5ddes av d\u00f6dsbudet gav hon order om att hj\u00e4rtat skulle h\u00e4mtas och d\u00e4refter f\u00f6rvarade hon det hos sig i en guldask, fram till begravningen 1634. detta har legat till grund f\u00f6r den svartm\u00e5lning av drottningen som skett av efterv\u00e4rlden. ur ett europeiskt perspektiv var det dock inte ovanligt att f\u00f6rvara hj\u00e4rtat separat.\nden balsamerade kroppen kl\u00e4ddes i en guld- och silverv\u00e4vd dr\u00e4kt och f\u00f6rdes i h\u00f6gtidligt sorget\u00e5g till hamnstaden wolgast. d\u00e4r f\u00f6rvarades det kungliga liket sedan under flera m\u00e5nader. sommaren 1633 flyttades det till sverige. d\u00e5 f\u00f6rde en sorgeprocession den d\u00f6de kungen ner till vattnet. processionen bestod av personer fr\u00e5n sverige och de n\u00e4rliggande omr\u00e5dena. fanor fr\u00e5n alla grevskap och furstend\u00f6men, blodsfanan samt huvudbaneret framf\u00f6rdes och som symboler f\u00f6r den d\u00f6de fanns kyrisset (rustningen), sv\u00e4rdet och livh\u00e4sten. \u00e4nkan, maria eleonora, deltog i vagn, men gustav adolfs unga dotter kristina var inte med. processionen slutade vid en nybyggd brygga, d\u00e4r skeppet stora nyckeln l\u00e5g f\u00f6r att f\u00f6ra den d\u00f6de till den svenska staden nyk\u00f6ping.\nn\u00e4r skeppet med den d\u00f6de kungens kropp anl\u00e4nde till nyk\u00f6ping ryktades det om flera j\u00e4rtecken. en skomakarhustru fr\u00e5n j\u00f6nk\u00f6ping sades ha f\u00f6tt ett missfoster och i v\u00e4rnamo hade en kalv med tv\u00e5 huvuden f\u00f6tts. det kungliga liket f\u00f6rvarades i nyk\u00f6ping fram till begravningen sommaren d\u00e4rp\u00e5. knappt ett \u00e5r efter avresan fr\u00e5n wolgast inleddes den sista f\u00e4rden mot stockholm. vid en ceremoni p\u00e5 nyk\u00f6pings slott h\u00f6ll kungens gamle l\u00e4rare johan skytte ett lovtal och biskop johannes rudbeckius l\u00e4ste en predikan till\u00e4gnad dottern kristina.i processionen mot stockholm f\u00f6rdes \u00e5tta krigstrof\u00e9er fr\u00e5n l\u00fctzen och flera leipzigska trof\u00e9fanor som markerade sveriges status som stormakt. fem svartkl\u00e4dda riks\u00e4mbetsm\u00e4n bar regalierna, men riksr\u00e5det axel oxenstierna deltog inte. riks\u00e4mbetsm\u00e4nnen gick framf\u00f6r det kungliga liket som l\u00e5g p\u00e5 en b\u00e5r smyckad med svart tyg. alldeles bakom likb\u00e5ren kom kungens sv\u00e5ger pfalzgreve johan kasimir, med sina s\u00f6ner karl gustav och adolf johan. denna g\u00e5ng deltog b\u00e5de den s\u00f6rjande \u00e4nkedrottningen maria eleonora och den sju\u00e5riga dottern kristina. processionen f\u00f6ljde landsv\u00e4gen till huvudstaden.gustav ii adolf begravdes den 22 juni 1634 i riddarholmskyrkan i stockholm, d\u00e4r han \u00e5ret innan han gick ut i det tyska kriget hade utsett sin grav. gatorna i stockholm hade gjorts i ordning inf\u00f6r begravningen. stadens borgare hade uppmanats att vitlimma husen l\u00e4ngs hela processionsv\u00e4gen och trof\u00e9erna fr\u00e5n l\u00fctzen och leipzig hade st\u00e4llts upp. p\u00e5 begravningsdagen samlades processionsdeltagarna utanf\u00f6r stockholm. den d\u00f6de togs av sin vagn och bars in i staden till riddarholmskyrkan. biskopar och pr\u00e4ster tog emot i utkanten av huvudstaden och hela v\u00e4gen fr\u00e5n tullporten fram till kyrkan kastades pengar till folket. regalierna bars av n\u00e5gra utvalda r\u00e5dsherrar och direkt efter dem f\u00f6ljde det kungliga liket under en himmel av tyg. n\u00e4r processionen n\u00e5dde fram till kyrkan placerades blodsfanan \u00f6ver ing\u00e5ngen till graven och likb\u00e5ren med gustav adolf st\u00e4lldes l\u00e4ngst fram i koret. en ceremoni h\u00f6lls av link\u00f6pings biskop johannes botvidi, med en predikan till\u00e4gnad \u00e4nkedrottning maria eleonora. johannes botvidi l\u00e4ste likpredikan om kungens livsverk, f\u00f6rtj\u00e4nster och dygder. under ceremonien framf\u00f6rdes ocks\u00e5 f\u00f6r tillf\u00e4llet komponerad \u00e5ttast\u00e4mmig sorgemusik av organisten anders d\u00fcben. n\u00e4r ceremonin var \u00f6ver placerades den d\u00f6de kungen p\u00e5 sin plats i graven. ceremonins avslut kungjordes genom en tv\u00e5 timmar l\u00e5ng kanonad \u00f6ver staden.\ni rikssalen p\u00e5 stockholms slott h\u00f6lls sedan ett st\u00e5tligt grav\u00f6l d\u00e4r de inbjudna g\u00e4sterna kunde ta del av s\u00e5v\u00e4l riktiga r\u00e4tter som ett antal sk\u00e5der\u00e4tter med olika emblem och t\u00e4nkespr\u00e5k som alluderade p\u00e5 den d\u00f6de kungen. inga utl\u00e4ndska furstar hade bjudits, eftersom r\u00e5det hade ansett att sveriges armod inte skulle visas upp.\nen inskription i riddarholmskyrkan, om gustav ii adolf, lyder: \u201din angustiis intravit\u201d (i tr\u00e5ngm\u00e5l begynte han sin bana), \u201dpietatem amavit\u201d (fromheten \u00e4lskade han), \u201dhostes prostravit\u201d (fienderna nedslog han), \u201dregnum dilatavit\u201d (riket utvidgade han), \u201dsuecos exaltavit\u201d (svenskarna upph\u00f6jde han), \u201doppressos liberavit\u201d (de f\u00f6rtryckta befriade han), \u201dmoriens triumphavit\u201d (i d\u00f6den triumferade han).\n\n\n== gustav ii adolf som krigare ==\n\n\n=== hans m\u00e5l i det trettio\u00e5riga kriget ===\nvad m\u00e5let med intr\u00e4dandet i det tyska kriget kan ha varit, och hur det m\u00e5let sedan utvecklats med de stora framg\u00e5ngarna, har av olika historiker givits olika svar. dessa har varierat fr\u00e5n f\u00f6rsvar av de tyska lutheranernas r\u00e4ttigheter \u00f6ver en vilja att ta striden till tyskland innan den n\u00e5dde sverige till s\u00f6kande efter att g\u00f6ra sig sj\u00e4lv till tysk kejsare.\nm\u00e5nga s\u00e5g gustav ii adolf som en trosk\u00e4mpe d\u00e5 anledningen till ing\u00e5ngen i kriget var att han ville fr\u00e4mja protestantismen. det finns dock andra orsaker till att sverige deltog i det trettio\u00e5riga kriget, den som de allra flesta historiker h\u00e4vdar \u00e4r att sverige ville kontrollera \u00f6stersj\u00f6n d\u00e5 den tyskromerske kejsaren ville bygga en flotta, f\u00f6r att kontrollera och d\u00e4rmed begr\u00e4nsa sveriges sj\u00f6handel \u00f6ver \u00f6stersj\u00f6n. det var viktigt f\u00f6r sverige att kunna ha kontroll \u00f6ver \u00f6stersj\u00f6n d\u00e5 landets, under den tiden, st\u00f6rsta inkomst just kom fr\u00e5n tull och handel.\nen annan faktor som ocks\u00e5 tros ha p\u00e5verkat detta \u00e4r att sverige ville utvidga sin ekonomiska och politiska makt, sverige hade en chans att bli \u00e4nnu m\u00e4ktigare genom att er\u00f6vra tyskland och \u00f6ka sitt stormaktsv\u00e4lde. det \u00e4r ett faktum att det f\u00f6rv\u00e4ntades h\u00e4rskare under 1600-talet att denne skulle utf\u00f6ra stord\u00e5d och str\u00e4va efter framg\u00e5ng och makt. flera historiker menar att sveriges ingripande var ett anfallskrig, att gustav adolfs hade planer p\u00e5 att g\u00f6ra sverige till ett m\u00e4ktigare och ett mer inflytelserikt land.\n\n\n=== f\u00e4ltherren ===\nsom h\u00e4rf\u00f6rare var gustaf ii adolf av v\u00e4rldshistorisk betydelse, d\u00e5 han lade grunden till en ny krigskonst. hans f\u00f6rsta omsorg var att ingjuta i sin h\u00e4r en god anda och att s\u00e5lunda h\u00f6ja dess inre v\u00e4rde. inflytandet av hans personlighet, den str\u00e4nga ordning och krigstukt, som han st\u00e4dse visste uppr\u00e4tth\u00e5lla, samt hans omsorger f\u00f6r soldatens b\u00e4sta utr\u00e4ttade d\u00e4rvidlag beundransv\u00e4rda saker. de under hans tid \u00e4nnu g\u00e4llande grundsatserna f\u00f6r truppernas utrustning och uppst\u00e4llning till strid samt sj\u00e4lva stridss\u00e4ttet fann han alltf\u00f6r tunga och oviga, varf\u00f6r han upptog de av prins morits av oranien under nederl\u00e4ndska frihetskriget inf\u00f6rda f\u00f6rb\u00e4ttringarna och full\u00e4ndade dem s\u00e5, att en helt ny krigskonst d\u00e4rigenom kan anses ha tillkommit.utrustningen och vapnen gjordes l\u00e4ttare och mer \u00e4ndam\u00e5lsenliga (s\u00e4rskilt genom inf\u00f6randet av f\u00e4rdiga patroner) vid s\u00e5v\u00e4l rytteri som fotfolk, och vid det senare vapenslaget \u00f6kades musketerarnas antal p\u00e5 bekostnad av pikenerarnas. artilleriet gjordes vida mer r\u00f6rligt \u00e4n f\u00f6rr d\u00e4rigenom att sm\u00e5 s\u00e5 kallade regementskanoner inf\u00f6rdes, vilka f\u00f6ljde fotfolket under striden. i st\u00e4llet f\u00f6r de djupa massor, som \u00e4nnu p\u00e5 gustav ii adolfs tid upptr\u00e4dde p\u00e5 slagf\u00e4lten, st\u00e4llde han sina trupper p\u00e5 tunnare linjer, n\u00e4mligen fotfolket p\u00e5 sex (i sj\u00e4lva striden till och med p\u00e5 bara tre) led, rytteriet p\u00e5 tre led, varigenom trupperna med st\u00f6rre f\u00f6rdel kunde bruka sina vapen. fotfolket indelades i brigader p\u00e5 1 000\u20132 000 man (den s\u00e5 kallade \u201dsvenska brigaden\u201d, i vilken musketerarna och pikenerarna verksamt underst\u00f6dde varandra) p\u00e5 tv\u00e5 eller tre linjer, med artilleriet framf\u00f6r fronten och rytteriet, f\u00f6rdelat i skvadroner p\u00e5 200\u2013400 man, \u00e4venledes vanligen p\u00e5 tv\u00e5 linjer, p\u00e5 flyglarna. rytteriet hade l\u00e4rt sig att anfalla i fyrspr\u00e5ng i st\u00e4llet f\u00f6r i trav under ett gagnl\u00f6st skjutande, s\u00e5som fienden gjorde; fotfolket i f\u00f6rening med artilleriet utvecklade en f\u00f6r den tiden ovanligt livlig eld, och trupperna var genomtr\u00e4ngda av den b\u00e4sta anda. s\u00e5 hade stridss\u00e4ttet utbildat sig under gustav ii adolfs krig i polen och preussen, och s\u00e5dant var det, d\u00e5 det i slaget vid breitenfeld \u00f6vervann det gamla stridss\u00e4ttet, uppburet av tillys \u00e4nnu aldrig besegrade trupper.oaktat de goda egenskaperna hos gustav ii adolfs trupper och deras skicklighet att anv\u00e4nda det f\u00f6rb\u00e4ttrade stridss\u00e4ttet skulle de dock inte kunnat g\u00f6ra n\u00e5gra storverk utan den ovanliga h\u00e4rf\u00f6rarskicklighet, med vilken kungen visste att leda dem. efter landstigningen i pommern f\u00f6rstod gustav ii adolf att undvika varje avg\u00f6rande strid, att sm\u00e5ningom skrida fram\u00e5t, alltefter som han satte sig i besittning av landet med dess fasta platser och kunde begagna dess hj\u00e4lpk\u00e4llor f\u00f6r att \u00f6ka sina truppers styrka och sina medel; och f\u00f6rst d\u00e5 han efter 14 m\u00e5naders rastl\u00f6st arbete i det tysta blivit herre i pommern, brandenburg och mecklenburg ans\u00e5g han sig stark nog att tr\u00e4da ut p\u00e5 valplatsen. han upps\u00f6kte d\u00e5 fienden vid breitenfeld samt krossade honom. d\u00e4refter var det slut med de l\u00e5ngsamma r\u00f6relserna, ty st\u00e4llningen var s\u00e4ker, och inom \u00e5tta m\u00e5nader stod han redan i bayern. de b\u00e5da d\u00e4refter f\u00f6ljande r\u00f6relserna, till n\u00fcrnberg och till sachsen, mot wallenstein, vittnar liksom de f\u00f6reg\u00e5ende om hans klara blick och beslutsamhet samt om den f\u00f6rsiktighet, varmed han undvek hugget, d\u00e5 han inte ans\u00e5g sig nog stark att mottaga det och den kraft, varmed han riktade st\u00f6ten, d\u00e5 han visste sig ha f\u00f6rdelarna p\u00e5 sin sida. gustav ii adolf var inte endast sj\u00e4lv en stor h\u00e4rf\u00f6rare, han hade \u00e4ven den ovanliga f\u00f6rm\u00e5gan att skapa stora generaler. en s\u00e5dan lysande rad av f\u00e4ltherrar som den, vilken utbildades i hans skola, torde vara utan motstycke.\n\n\n=== lista \u00f6ver slag och bel\u00e4gringar d\u00e4r gustav ii adolf deltog ===\n\n\n== efterm\u00e4le och i kulturen ==\n\u00e5ret efter gustav adolfs d\u00f6d kom boken le soldat su\u00e9dois ut, troligen skriven av diplomaten kristoffer ludvig rasche, som tecknade kungen: \n\n\n=== den store ===\ngustav adolf \u00e4r den enda svenska monark som officiellt blivit hedrad med epitetet den store. beslutet fattades av riksens st\u00e4nder 1633. i det beslutet slog man fast att gustav ii adolf f\u00f6r \"ev\u00e4rdelig tid\" skulle ben\u00e4mnas som \u201dgustaf adolph then store\u201d. d\u00e4rf\u00f6r st\u00e5r det \u201dgustavus adolphus magnus\u201d (latin f\u00f6r \u2019gustav adolf den store\u2019) p\u00e5 hans sarkofag i riddarholmskyrkan. p\u00e5 obelisken i uppsala st\u00e5r det: \u00e5t gustav adolf den store i svenska folkets namn av carl xiv johan.\n\n\n=== scenkonst ===\n1785 uppf\u00f6rdes p\u00e5 gripsholm ett sk\u00e5despel skrivet av gustav iii och tonsatt av georg joseph vogler d\u00e4r det framst\u00e4lldes att magnus gabriel de la gardie var gustav adolfs utom\u00e4ktenskaplige son med ebba brahe.\n\n\n=== minnesm\u00e4rken ===\nden \u00e4ldsta gustav adolfstatyn \u00e4r rest i padua (1784; denna marmorstod restes till f\u00f6ljd av en grundl\u00f6s tradition, att gustav ii adolf studerat vid paduas universitet). hans staty \u00e4r ocks\u00e5 rest i stockholm (1791, avt\u00e4ckt 1796; modellerad av pierre hubert l'archev\u00eaque, fullst\u00e4ndigad p\u00e5 bekostnad av edward cederlund, med johan tobias sergels grupp \u201daxel oxenstierna och historien\u201d med mera 1906), g\u00f6teborg (1854; av bengt erland fogelberg), bremen och i zwinglikyrkan i berlin (1908). en staty \u00f6ver gustav ii adolf (i sandsten), modellerad av ludwig brunow och franz lange, uppsattes 1885 i en h\u00f6rnnisch p\u00e5 r\u00e5dhuset i l\u00fctzen.\ni tartu (dorpat) restes under mellankrigstiden en staty \u00f6ver honom till minnet av att han grundat universitetet i dorpat (academia gustaviana). statyn ersattes under sovjettiden med en leninstaty, som numera f\u00e5tt vika f\u00f6r en ny gustav ii adolfstaty sk\u00e4nkt av uppsala universitet.\nen obelisk \u00e4r till hans minne uppf\u00f6rd (1832) i uppsala. p\u00e5 l\u00fctzens slagf\u00e4lt utm\u00e4rker en minnessten (\u201dschwedenstein\u201d), inh\u00e4gnad och \u00f6verbyggd med ett monument i gotisk stil, st\u00e4llet d\u00e4r kungen f\u00f6ll. t\u00e4tt d\u00e4rinvid invigdes 6 november 1907 en av konsul oscar ekman bekostad minneskyrka. byster, medaljonger och minnestavlor, \u00e4gnade \u00e5t gustav ii adolfs minne, finns i m\u00e5nga tyska st\u00e4der, ofta anbragta p\u00e5 hus, som han enligt traditionen bebott under sina f\u00e4ltt\u00e5g.\n1854 invigdes en bronsstaty av gustav ii adolf i g\u00f6teborg, p\u00e5 d\u00e5varande stora torget, d\u00e4refter kallat gustaf adolfs torg. sockeln har textinskriptionen:\n\n.\nkungen firas \u00e5rligen med en s\u00e4rskild bakelse p\u00e5 gustav adolfsdagen, den 6 november.i vittsj\u00f6 restes 11 februari 1912 en minnessten \u00f6ver gustav ii adolfs r\u00e4ddning i slaget i vittsj\u00f6 den 11 februari 1612. i erfurt reste staden 1911 ett monument till minne av gustav ii adolf och hans vistelse i erfurt. utanf\u00f6r byn erfelden (riedstadt) p\u00e5 h\u00f6gra rhenstranden snett emot oppenheim finns en till minne av gustav ii adolfs \u00f6verg\u00e5ng \u00f6ver rhen p\u00e5 kungens eget f\u00f6ranstaltande invid flodb\u00e4dden rest, sedermera in\u00e5t landet flyttad obelisk, \u201dschwedens\u00e4ule\u201d (svenska: sverigepelaren). i naumburg uppsattes 1895 en minnestavla \u00f6ver gustav ii adolfs vistelse i staden. ett monument \u00f6ver slaget vid breitenfeld 1631 restes d\u00e4r 1831. en \u201dlevande minnesv\u00e5rd\u201d \u00f6ver gustav ii adolf utg\u00f6r f\u00f6r \u00f6vrigt den 1832 i sammanhang med h\u00f6gtidligh\u00e5llandet av 200-\u00e5rsdagen av slaget vid l\u00fctzen bildade \u201dgustaf adolfsf\u00f6reningen\u201d. \ni sundsvall restes 1911 en gustav adolf-staty (av harald s\u00f6rensen-ringi). i ume\u00e5 avt\u00e4ckte kronprins gustaf adolf en byst av kungen den 20 augusti 1924. bysten utf\u00f6rd av otto strandman. torg uppkallade efter gustav ii adolf finns bland annat i g\u00f6teborg, helsingborg och stockholm. \n\u00e5r 1992 restes en staty \u00f6ver gustav ii adolf framf\u00f6r \u00e5bo hovr\u00e4tt, som fick sina privilegier 1623. detta \u00e4r den enda statyn i helfigur \u00f6ver en svensk kung i finland.\ndet l\u00e4nge i wiens vapenmuseum f\u00f6rvarade \u00e4lghudskyller, som gustav ii adolf bar i slaget vid l\u00fctzen, \u00f6verl\u00e4mnades 1920 \u00e5 \u00f6sterrikiska regeringens v\u00e4gnar till svenska staten som en g\u00e4rd av erk\u00e4nsla f\u00f6r svensk livsmedelshj\u00e4lp till staden wien \u00e5ren 1918\u20131920 och f\u00f6r mottagandet i sverige av \u00f6sterrikiska \u201dkrigsbarn\u201d. kyllret f\u00f6rvaras nu i livrustkammaren.\n\n\n== bildgalleri ==\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== familj ==\n\n\n=== anf\u00e4der ===\n\n\n=== gem\u00e5l, \u00e4lskarinna och barn ===\nbarn med drottning maria eleonoraen namnl\u00f6s dotter d\u00f6d vid f\u00f6dseln (1621)\nkristina (1623\u20131624)\nen namnl\u00f6s son d\u00f6d vid f\u00f6dseln (1625)\nkristina (1626\u20131689), regerande drottning av sverige 1632\u20131654barn med \u00e4lskarinnan margareta slotsgustav gustavsson af wasaborg (1616\u20131653)\n\n\n== se \u00e4ven ==\ntrettio\u00e5riga kriget\nstormaktstiden\n\n\n== referenser ==\n\n\n=== noter ===\n\n\n=== k\u00e4llf\u00f6rteckning ===\n\n\n== vidare l\u00e4sning ==\n sveriges national-litteratur 1500-1900. 1, reformationstiden : olavus petri, gustaf ii adolf, lars wivallius. stockholm: bonnier. 1912. libris 1188323. https://runeberg.org/snl/1/ \noredsson, sverker (1993). \u201dgustav adolfs liv efter l\u00fctzen [om synen p\u00e5 gustav ii adolf i historieskrivningen\u201d]. popul\u00e4r historia (lund : popul\u00e4r historia, 1991\u2013) 1993:1,:  sid. 36\u201341 : ill.. issn 1102-0822. http://www.popularhistoria.se/artiklar/gustav-adolfs-liv-efter-lutzen/.  libris 2363353\nschoerner, katarina (1994). \u201dgustav ii adolf \u2013 levde i en st\u00e4ndig kamp om makten.\u201d. popul\u00e4r historia (lund : popul\u00e4r historia, 1991\u2013) 1994:6,:  sid. 8\u201313 : ill.. issn 1102-0822. http://www.popularhistoria.se/artiklar/levde-i-en-standig-kamp-om-makten/.  libris 2134649\n\u201dgustav ii adolf\u201d. biografiskt lexikon f\u00f6r finland. helsingfors: svenska litteraturs\u00e4llskapet i finland. 2008\u20132011. urn:nbn:fi:sls-4035-1416928956641 \n\n\n== externa l\u00e4nkar ==\n wikimedia commons har media som r\u00f6r gustav ii adolf.\ufeff\n wikisource har originalverk relaterade till  gustaf ii adolfs insatser f\u00f6r att utveckla sveriges utrikeshandel.  wikisource har originalverk relaterade till  prinsessan kristinas d\u00f6d 1624.  wikisource har originalverk relaterade till  prinsessan kristinas likf\u00e4rd 1624. \ngustav ii adolf i libris\ngustav ii adolf p\u00e5 riksantikvari\u00e4mbetets tj\u00e4nst kringla"