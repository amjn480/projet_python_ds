"hierdie artikel handel oor menslike geslagsomgang. vir seks by diere, sien paring; vir die afrikaanse musiekgroep, sien die seks.die term seks (afgelei van die latynse sexus \"geslag\") verwys na die praktiese uitoefening van seksualiteit. in die algemene taalgebruik sluit die term seksuele handelings tussen twee of meer persone in, veral seksuele omgang en ander vergelykbare seksuele praktyke \u2013 in bepaalde gevalle ook masturbasie. dit is ook onder verskeie ander name bekend, soos geslagsgemeenskap of ko\u00eftus.\nseks vervul \u2019n aantal verskillende funksies: dit bevredig die seksdrang (libido), bewerkstellig voortplanting en speel ook \u2019n sentrale rol in liefdesverhoudings, waar dit 'n belangrike vorm van sosiale interaksie verteenwoordig en gevoelens van teerheid, geneentheid en liefde tot uitdrukking bring.\nin die engste sin beteken seks die penetrasie van die vroulike vagina met die manlike penis. dit is ook bekend as \"vaginale seks\". ander vorme van seks waarby penetrasie betrokke is, sluit in anale seks (penetrasie van die anus met die penis), orale seks (penetrasie van die mond met die penis of orale penetrasie van die vagina), vingerseks (penetrasie met die vingers) en penetrasie met behulp van \u2019n dildo. omdat mense die gevaar loop om seksueel oordraagbare infeksies op te doen tydens seks, word veilige seks algemeen aanbeveel.verskeie wette bestaan in talle lande teen sekere seksdade, soos bloedskande, seks met minderjariges, prostitusie, bestialiteit, sodomie, homoseksuele seks, en voor- en buitehuwelikse seks. godsdienssienings speel ook \u2019n rol in persoonlike besluite oor seksuele aktiwiteit, soos besluite oor maagdelikheid. hoewel sienings van seksualiteit baie verskil van godsdiens tot godsdiens, is daar sekere dade wat algemeen veroordeel word, soos owerspel.\nseksuele handelings is ook onderhewig aan die reg op seksuele selfbestemming, en in die meeste beskaafde lande word hierdie reg deur wette beskerm wat \u2019n straf opl\u00ea vir mense wat seks sonder instemming, soos verkragting, uitoefen of probeer uitoefen. \n\n\n== gedrag ==\n\n\n=== definisies ===\nhoewel \"seks\", \"seksuele omgang\" of \"gemeenskap\" feitlik altyd dui op die penetrasie van die vagina met die penis, kan \"seks\" \u2019n aansienlik bre\u00ebr betekenis h\u00ea en kan dit penetrerende en niepenetrerende seks tussen twee of meer mense insluit. die w\u00eareldgesondheidsorganisasie (wgo) verklaar dat nie-engelse tale en kulture verskillende woorde vir seksuele aktiwiteit het, \"met effens verskillende betekenisse\". verskeie vulg\u00eare woorde, slenguitdrukkings en eufemismes word vir seksuele omgang gebruik, soos \"naai\", \"pomp\" en \"saamslaap\". dit is ook onder die latynse name immissio penis (\"invoeging van die penis\") of coitio (\"ko\u00eftus\", \"saamkom\", \"saamgaan\") bekend.vaginale, anale en orale seks word meer as enige ander seksuele aktiwiteit beskou as seksuele omgang.hoewel niepenetrerende seks as seksuele omgang beskou kan word, kan dit ook beskou word as \u2019n manier om maagdelikheid te bewaar. sommige gay mans beskou die teenmekaarvryf van penisse of orale seks as \u2019n manier om maagdelikheid te bewaar, terwyl ander dit kan beskou as hulle belangrikste seksuele aktiwiteit. lesbi\u00ebrs kan orale en vingerseks as seksuele omgang beskou en dus as \u2019n vorm van die verlies van hulle maagdelikheid, of nie.studies oor die betekenis van seksuele omgang verskil soms. terwyl die meeste penis-vaginale seks as seksuele omgang beskou, is die vraag of anale of orale seks wel omgang is debatteerbaar, met orale seks die laagste op die ranglys.\n\n\n=== stimulasie ===\nseksuele omgang of enige ander seksuele aktiwiteit kan verskeie seksueel stimulerende faktore (fisiologies of sielkundig) insluit, soos verskillende seksposisies (waarvan die sendelingposisie die algemeenste is) of die gebruik van seksspeelgoed. voorspel kan sommige seksuele aktiwiteite voorafgaan en dit lei dikwels tot seksuele prikkeling van die seksmaats, en dus \u2019n ereksie van die manlike penis en vaginale smering. dit is ook algemeen dat mense seksueel bevredig kan word deur gesoen, eroties aangeraak of vasgehou te word.\ngedurende ko\u00eftus plaas seksmaats hulle heupe in so \u2019n posisie dat die penis heen en weer in die vagina kan beweeg om weerstand te skep, gewoonlik sonder om die penis heeltemal uit die vagina te haal. so stimuleer hulle mekaar en hulleself, en dit kan lei tot \u2019n orgasme by een of albei.\ndie stimulasie van die klitoris speel by vroue \u2019n groot rol in seksuele aktiwiteit; 70-80% van vroue benodig regstreekse klitorale stimulasie om \u2019n orgasme te bereik, hoewel indirekte stimulasie (deur byvoorbeeld vaginale omgang) ook genoeg kan wees vir \u2019n orgasme. as gevolg hiervan kan die vrou \u2019n posisie bo die man inneem vir die beste klitorale stimulasie.anale seks behels die stimulasie van die anus, anale opening, sluitspier of rektum; dit behels gewoonlik die penetrasie van die anus deur die penis, maar kan ook met seksspeelgoed, die tong (anilingus) of die vingers gedoen word.orale seks bestaan uit al die aktiwiteite waarby die gebruik van die mond en keel betrokke is om die geslagsdele of anus te stimuleer. dit word soms as die enigste seksuele aktiwiteit gedoen en kan die insluk van semen tydens fellatio of vaginale vloeistowwe tydens cunnilingus insluit.vingerseks sluit in die manipulasie van die klitoris, res van die vagina of anus met die doel van seksuele prikkeling of stimulasie; dit kan die hele seksdaad uitmaak of deel wees van wedersyde masturbasie, voorspel of ander seksuele aktiwiteite.\n\n\n=== voortplanting ===\nnatuurlike menslike voortplanting behels penis-vaginale penetrasie waartydens semen, wat manlike gamete bekend as sperma bevat, deur ejakulasie van die penis in die vagina gestort word. die sperma beweeg deur die vaginale kanaal en die serviks na die baarmoeder en dan die eierleiers. \nmiljoene sperma kom in elke ejakulasie voor om die kans van bevrugting te vergroot, maar net een hoef \u2019n eiersel te bereik vir bevrugting om plaas te vind. wanneer \u2019n vrugbare eiersel in die eierleier teenwoordig is, versmelt die manlike gameet met die eiersel vir bevrugting en die vorming van \u2019n nuwe embrio. wanneer \u2019n bevrugte eiersel die baarmoeder bereik, heg dit vas aan die slymvlies aan die wand daarvan en swangerskap begin.die kans op swangerskap is die grootste tussen sowat vyf dae voor en een tot drie dae n\u00e1 ovulasie. om die moontlikheid van swangerskap te verhoog word seksuele omgang elke een tot twee dae aanbeveel, of elke twee of drie dae. navorsing het getoon die seksposisie maak nie \u2019n aansienlike verskil in die moontlikheid van bevrugting nie, solank semen in die vagina gestort word.wanneer \u2019n spermskenker seks met \u2019n vrou het wat nie sy maat is nie met die blote doel om haar swanger te maak staan dit bekend as natuurlike inseminasie, in teenstelling met kunsmatige inseminasie. laasgenoemde is \u2019n metode om swangerskap te bewerkstellig op kunsmatige of halfkunsmatige maniere. vir kunsmatige bevrugting kan spermskenkers hulle sperma skenk deur \u2019n spermbank, en die inseminasie word gedoen met die uitsluitlike doel om die vrou te bevrug; in di\u00e9 mate is dit die mediese ekwivalent van seksuele omgang.ook gay en lesbiese pare kan van kunsmatige bevrugting gebruik maak. soms verkies gay mans om \u2019n surrogaatma te gebruik; lesbi\u00ebrs kan kies tussen skenkerinseminasie of \u2019n surrogaatma.\n\n\n=== veilige seks en geboortebeperking ===\ndaar is verskeie maniere waarop veilige seks deur hetero- en homoseksuele paartjies beoefen kan word, insluitende niepenetrerende seks, en heteroseksuele paartjies kan orale en anale seks gebruik as \u2019n manier van geboortebeperking. swangerskap kan egter steeds met anale en ander vorme van seks voorkom as die penis naby die vagina kom en die sperma naby die ingang tot die vagina beland; daar is ook die risiko van bevrugting al is die penis nie naby die vagina nie, want sperma kan na die opening van die vagina oorgedra word deurdat die vagina in aanraking kom met vingers of ander niegenitale liggaamsdele wat in kontak met semen was.kondome kan ook gebruik word as \u2019n vorm van veilige seks en geboortebeperking. dit word algemeen aanbeveel vir die voorkoming van seksueel oordraagbare siektes. volgens verslae van die amerikaanse nasionale gesondheidsinstitute en die wgo verlaag die korrekte en volgehoue gebruik van latekskondome die risiko van die oordrag van miv/vigs met sowat 85-99% in verhouding met wanneer seks sonder beskerming beoefen word. kondome word selde vir orale seks gebruik en daar is min navorsing daaroor. die doeltreffendste manier om seksueel oordraagbare infeksies te vermy is om \u2019n mens te onthou van seks, veral vaginale, anale en orale seks.besluite en opsies aangaande geboortebeperking kan deur kulturele, genderrol-, folklore- en godsdienstige oorwegings be\u00efnvloed word. in die oorwegend katolieke lande ierland, itali\u00eb en die filippyne word klem gel\u00ea op vrugbaarheidsbewustheid en die ritmemetode, terwyl ander geboortebeperkingsmetodes afgekeur word. w\u00eareldwyd is sterilisasie \u2019n algemener manier van geboortebeperking, terwyl die gebruik van die intra-uteriene apparaat (iua) \u2019n algemene vorm van omkeerbare geboortebeperking is.bevrugting en geboortebeperking is veral \u2019n saak van lewe of dood in ontwikkelende lande, waar een uit elke drie voue voor 20 \u2019n kind kry; 90% van onveilige aborsies in hierdie lande kan voorkom word deur doeltreffende geboortebeperking.\n\n\n=== voorkoms ===\npenis-vaginale penetrasie is die algemeenste vorm van seksuele omgang. studies wys die meeste heteroseksuele paartjies beoefen feitlik elke keer vaginale seks. die amerikaanse nasionale opname van seksuele gesondheid en gedrag (nsshb) het in 2010 berig vaginale seks is \"die algemeenste seksuele gedrag tussen mans en vroue van alle ouderdomme en etnisiteite\". volgens clint e. bruess et al. is dit \"die gedrag wat die meeste bestudeer word\" en \"dikwels die fokus van seksopvoedingsprogramme vir die jeug\". weiten et al. s\u00ea dit is die \"algemeens onderskryfde en beoefende seksdaad in ons gemeenskap\".oor orale en anale seks s\u00ea die sentrums vir siektebeheer en -voorkoming (cdc) in 2009: \"studies dui aan orale seks word algemeen beoefen deur seksueel aktiewe man-vrou- en selfdegeslagpaartjies van verskillende ouderdomme, insluitende tieners.\"  orale seks is aansienlik algemener as anale seks. die nsshb-studie van 2010 het bevind mans beoefen vaginale seks meer dikwels as penetrerende anale seks, maar dat 13-15% van mans tussen 25 en 49 penetrerende anale seks het. dit is minder algemeen dat mans die passiewe maat in anale seks is; sowat 7% van mans tussen 14 en 94 het ges\u00ea hulle was al die passiewe maat. volgens die studie beoefen vroue minder anale seks as mans, maar die praktyk is nie ongewoon onder hulle nie; daar is geraam 10-14% van vroue tussen 18 en 39 het in die vorige 90 dae anale seks beoefen, en die meeste vroue het ges\u00ea hulle het een keer per maand of \u2019n paar keer per jaar anale seks.\n\n\n==== ouderdom met eerste omgang ====\ndie voorkoms van seksuele omgang is al tussen kulture vergelyk. in 2003 het michael bozon van die franse institut national d'\u00e9tudes d\u00e9mographiques \u2019n studie gedoen oor die ouderdom waarop vroue en mans hulle eerste seksuele omgang gehad het. in die eerste groep wat hy bestudeer het, mense van afrika suid van die sahara (mali, senegal en ethiopi\u00eb), het geblyk die mans was ouer as die vroue toe hulle die eerste keer seks gehad het, maar dit was dikwels buite die huwelik. die studie het die indiese subkontinent as deel van die studie beskou, maar net data van nepal was beskikbaar.in die tweede groep het geblyk families moedig hulle dogters aan om eers later in hulle lewe te trou en om hulle tot dan van seks te onthou. seuns word egter aangemoedig om voor hulle troue ondervinding met ouer vroue en prostitute op te doen. die ouderdom van mans in hierdie groep was laer as di\u00e9 van vroue. die groep het latynse kulture ingesluit, van beide suid-europa (portugal, griekeland en roemeni\u00eb) en latyns-amerika (brasili\u00eb, chili en die dominikaanse republiek). die studie het gereken baie asiatiese gemeenskappe val ook in di\u00e9 groep, maar net data van thailand was beskikbaar.in die derde groep was die ouderdomme van mans en vroue nader aan mekaar; daar was egter twee subgroepe. in nie-latynse, katolieke lande (pole en litaue word genoem), was die ouderdom met die eerste seks ho\u00ebr, wat dui op huwelike later in die lewe en die bewaring van mans en vroue se maagdelikheid. dieselfde patroon van later huwelike en die bewaring van maagdelikheid het in singapoer en sri lanka voorgekom. china en vi\u00ebtnam is as deel van die groep beskou, maar data was nie beskikbaar nie. in noord- en oos-europese lande was die ouderdom met die eerste seks laer, met mans en vroue wat albei voor die huwelik seksuele omgang gehad het. die studie het switserland, duitsland en tsjeggi\u00eb by die groep ingesluit.wat data in die vsa betref, het die nasionale sentrum vir gosondheidstatistieke in 2010 berig die ouderdom met die eerste seksuele omgang is 17,1 jaar vir beide mans en vroue.\n\n\n== invloed op gesondheid ==\n\n\n=== voordele ===\nseksuele omgang en aktiwiteit het volgens berig word voordele vir die gesondheid so uiteenlopend soos \u2019n groter immuniteit deur die liggaam se vervaardiging van teenliggaampies te verhoog en \u2019n gepaardgaande laer bloeddruk, en \u2019n kleiner kans op prostaatkanker.seksuele intimiteit en orgasmes verhoog vlakke van die hormoon oksitosien (ook bekend as \"die liefdeshormoon\"), wat mense kan help bande smee en vertroue opbou. oksitosien het vermoedelik \u2019n groter impak op vroue as op mans, wat die rede kan wees dat vroue seksuele aantrekking of aktiwiteit meer as mans met romanse en liefde verbind.\u2019n langtermynstudie met 3 500 mense tussen 18 en 102 deur die kliniese neuropsigoloog david weeks het op grond van onpartydige beoordelings van die mense se foto's, aangedui seks op \u2019n gereelde basis help mense chronologies aansienlik jonger lyk.\n\n\n=== risiko's ===\nseksueel oordraagbare infeksies (soi's) is bakterie\u00eb, virusse of parasiete wat deur seksuele kontak versprei word, veral deur onveilige vaginale, anale en orale seks. orale seks is minder riskant as vaginale en anale seks. soi's toon dikwels nie aanvanklike simptome nie en dit verhoog die risiko dat dit onwetend aan ander oorgedra kan word.in amerika is daar elke jaar 19 miljoen nuwe gevalle van seksueel oordraagbare infeksies, en in 2005 het die wgo geskat daar is 448 miljoen mense tussen 15 en 49 jaar oud wat elke jaar met geneeslike soi's (soos sifilis, gonorree en chlamydia) aangesteek word. sommige soi's kan \u2019n genitale sweer veroorsaak; selfs as hulle dit nie doen nie, vermenigvuldig hulle die risiko tienvoudig om miv op te doen of oor te dra. hepatitis b kan ook deur seksuele kontak oorgedra word. daar is w\u00eareldwyd sowat 257 miljoen chroniese draers van hepatitis b.miv is een van die grootste redes van sterftes in die w\u00eareld; in 2010 het na raming sowat 30 miljoen mense gesterf sedert die begin van die epidemie. van die 2,7 miljoen nuwe miv-infeksies wat in 2010 w\u00eareldwyd voorgekom het, was 1,9 miljoen (70%) in afrika. die wgo het ook berig dat die \"geskatte 1,2 miljoen afrikane wat in 2010 aan miv-verwante siektes gesterf het, 69% van die 1,8 miljoen sterftes w\u00eareldwyd weens die infeksie uitgemaak het\". dit word deur bloedtoetse opgespoor en hoewel geen geneesmiddel nog gevind is nie, kan dit bestuur word deur antiretrovirale middels vir die siekte en kan pasi\u00ebnte \u2019n gesonde en produktiewe lewe lei.in 2005 het die wgo geraam 123 miljoen vroue w\u00eareldwyd raak elke jaar swanger, en sowat 87 miloen van hierdie swangerskappe, of 70,7%, is onbeplan. sowat 46 miljoen swangerskappe eindig jaarliks in \u2019n aborsie.oormatige seksuele aktiwiteit op \u2019n gereelde (daaglikse) basis kan tot \u2019n verslawing aan seks lei. seksuele verslawing, of hiperseksualiteit, word dikwels beskou as \u2019n impulsbeheersteuring of gedragsverslawing. \n\n\n=== duur van seks en genitale komplikasies ===\nseksuele omgang waarby \u2019n man betrokke is, eindig dikwels wanneer die man ejakuleer, en daarom het sy seksmaat nie noodwendig tyd gehad om \u2019n orgasme te bereik nie. voortydige ejakulasie is ook algemeen, en vroue het \u2019n langer tyd as mans nodig om seksueel gestimuleer te raak voordat hulle \u2019n orgasme bereik. volgens geleerdes soos weiten et al. \"dink baie paartjies \u2019n orgasme moet net deur gemeenskap [penis-vaginale seks] bereik word\", die woord \"voorspel\" suggereer dat enige ander vorm van seksuele stimulasie net \u2019n voorbereiding vir die \"hoofgebeure\" is en dat \"omdat vroue minder gereeld \u2019n orgasme deur gemeenskap bereik\", hulle meer geneig as mans is om \u2019n orgasme voor te gee om hulle seksmaat te bevredig.\nin 1991 het geleerdes van die kinsey-instituut ges\u00ea: \"die waarheid is dat die tyd tussen penetrasie en ejakulasie nie net van man tot man verskil nie, maar ook van tyd tot tyd vir dieselfde man.\" volgens hulle is die regte lengte van seksuele omgang die tyd wat albei maats nodig het om wedersyds bevredig te word; hulle het klem gel\u00ea daarop dat kinsey \"bevind het 75 persent van mans ejakuleer binne twee minute van penetrasie. maar hy het nie gevra of die mans of hulle maats dink twee minute is wedersyds bevredigend nie\" en dat \"onlangser verslae dui op effens langer tye vir omgang\".\u2019n opname in 2008 deur kanadese en amerikaanse seksterapeute het bevind die gemiddelde tyd vir heteroseksuele omgang (ko\u00eftus) is 7 minute, dat 1 tot 2 minute te kort is, 3 tot 7 minute genoeg, 7 tot 13 minute wenslik en 10 tot 30 minute te lank.anorgasme is wanneer gereeld gesukkel word om \u2019n orgasme te bereik, ondanks genoeg stimulasie, en dit persoonlike stres veroorsaak. dit is aansienlik algemener by vroue as by mans, en dit is al toegeskryf aan die gebrek aan seksopvoeding oor die vrou se liggaam, veral in seksnegatiewe kulture, soos dat klitorale stimulasie gewoonlik vir \u2019n vrou die sleutel tot \u2019n orgasme is. die fisieke struktuur van ko\u00eftus bevoordeel penisstimulasie bo klitorale stimulasie; die ligging van die klitoris verg stimulasie met die hand of mond om \u2019n orgasme vir die vrou te bewerkstellig. sowat 25% van vroue s\u00ea hulle bereik moeilik \u2019n orgasme, 10% het nog nooit \u2019n orgasme gehad nie en 40% of 40-50% het \u00f3f gekla dat hulle nie bevredig word nie \u00f3f het die een of ander tyd in hulle lewe gesukkel om seksueel opgewek te raak.vaginisme is die onwillekeurige sametrekking van die bekkenvloerspiere wat ko\u00eftus, of enige vorm van penetrasie van die vagina, pynlik en soms onmoontlik maak. dit kan moeilik wees om te oorkom, want as vroue verwag om pyn tydens seksuele omgang te ervaar kan dit die spiere laat saamtrek, en dit lei weer tot pynlike seksuele omgang. behandeling van vaginisme vereis dikwels beide sielkundige en gedragstegnieke.sowat 40% van mans lei minstens soms aan die een of ander vorm van erektiele disfunksie, of impotensie. vir mense wat met impotensie sukkel wat deur mediese toestande veroorsaak word, is voorskrifmedisyne soos viagra beskikbaar. dokters maan egter teen die onnodige gebruik van hierdie middels omdat hulle gepaardgaan met ernstige risiko's, soos \u2019n groter kans op \u2019n hartaanval.sowat een uit elke drie mans kan die een of ander tyd deur voortydige ejakulasie geraak word. die amerikaanse urologiese vereniging raam tot 21 persent van mans in die vsa kan voortydige ejakulasie ervaar.\n\n\n== sosiale uitwerking ==\n\n\n=== volwassenes ===\nredes vir seks kan voortplanting of ontspanning wees. dit speel ook dikwels \u2019n belangrike rol in bandvorming (bonding). in baie gemeenskappe is dit algemeen dat paartjies seks het terwyl hulle voorbehoedmiddels gebruik, om so pret te h\u00ea en hulle emosionele verhouding te versterk terwyl hulle met opset probeer om \u2019n swangerskap te vermy.\nin mense is ovulasie relatief onsigbaar sodat \u2019n paartjie nie altyd weet of die vrou op enige gegewe oomblik vrugbaar is nie. \u2019n moontlike rede hiervoor kan wees die vorming van sterk emosionele bande tussen seksmaats, wat belangriker vir sosiale interaksies en langtermynverhoudings is as onmiddellike voortplanting.seksuele behoeftes wat nie bevredig word nie, word verbind met \u2019n ho\u00ebr kans op egskeiding en die be\u00ebindiging van verhoudings, veral wat mans betref. sommige studies wys egter \u2019n gebrek aan gereelde seks is nie self \u2019n groot rede vir egskeiding nie, maar dit is dikwels een van verskeie redes wat daartoe kan lei. volgens \u2019n studie in 2010 het die nsshb bevind mans wie se laaste seksuele omgang met \u2019n lewensmaat was, het groter prikkeling, meer plesier en minder probleme soos erektiele disfunksie ervaar as mans wie se laaste seksdaad met iemand buite \u2019n verhouding was.vroue kla dikwels oor hulle manlike seksmaats se gebrek aan seksuele spontaniteit. \u2019n afname in seksuele aktiwiteit onder hierdie vroue kan wees omdat hulle glo hulle is nie meer aantreklik nie of omdat hulle maats se gesondheidsprobleme seksuele omgang belemmer. sommige vroue s\u00ea hulle grootste seksuele bevrediging kom uit seks met iemand met wie hulle \u2019n emosionele band het, eerder as net danksy \u2019n orgasme. wat egskeiding betref, is vroue meer geneig om hulle mans te verlaat weens ontrouheid as hulle in \u2019n huwelik met min samewerking of baie konfilk is.navorsing wys ook paartjies wat nie getroud is nie, maar saamwoon, het meer seks as getroude paartjies en is meer geneig om seks buite die verhouding te h\u00ea; dit kan wees as gevolg van die \"wittebrood-effek\" (die nuwigheid om seks met \u2019n maat te h\u00ea), aangesien seks gewoonlik al hoe minder beoefen word hoe langer \u2019n paartjie getroud is. getroude paartjies het seks gemiddeld een of twee keer per week, of sowat ses tot sewe keer per maand. ouer mense het gewoonlik ook minder seks as jong mense.\n\n\n=== tieners ===\ntieners gebruik seks algemeen vir verhoudings- en ontspanningsdoeleindes, en dit kan \u2019n negatiewe \u00f3f positiewe uitwerking op hulle lewe h\u00ea. hoewel tienerswangerskappe in sommige kulture verwelkom word, word dikwels daarop neergesien. volgens navorsing plaas die vroe\u00ebre begin van puberteit by kinders groot druk op tieners om soos volwassenes op te tree voordat hulle emosioneel en kognitief daarvoor gereed is.sommige studies toon veral meisies wat seksuele omgang het, ondervind meer stres en depressie en dat meisies meer geneig as seuns is om seksueel riskant te wees, soos om seks sonder \u2019n kondoom te h\u00ea. dit kan egter wees dat verdere navorsing nodig is. in sommige lande word seksopvoeding op skool gegee; di\u00e9 programme is omstrede, want baie mense reken seksopvoeding is die plig van ouers en voogde.sommige studies in die 1970's tot '90's dui op \u2019n verband tussen selfagting en seks onder tieners, terwyl ander studies uit die 1980's en '90's min of geen verband gevind het nie. navorsing uit die 1990's en later dui meestal op laasgenoemde.volgens die psigiater lynn ponton het alle tieners \u2019n sekslewe, of hulle seks met ander, met hulleself of skynbaar geen seks het nie. deur tieners se seksualiteit as \u2019n potensieel positiewe ervaring te beskou, eerder as iets inherent gevaarliks, kan jong mense gehelp word om gesonder patrone te ontwikkel en positiewer keuses oor seksuele aktiwiteit te maak. volgens sommige navorsers kan langtermyn- romantiese verbindings tieners die vermo\u00eb help ontwikkel om later in hulle lewe verhoudings van goeie gehalte h\u00ea.\n\n\n== etiese, godsdienstige en wetlike sienings ==\nhoewel seksuele omgang, as ko\u00eftus, die natuurlike metode van voortplanting by die mens is, het mense ingewikkelde morele en etiese riglyne wat die beoefening daarvan reguleer. dit verskil volgens godsdienstige en landswette. sommige regerings en godsdienste het ook streng aanduidings van \"paslike\" en \"onpaslike\" seksuele gedrag, wat insluit beperkings op soorte seks wat toelaatbaar is. \n\n\n=== regsaspekte ===\n\n\n==== seksuele misdade ====\nseks met iemand teen sy of haar sin, of sonder instemming, is verkragting, maar kan ook \"seksuele aanranding\" genoem word; dit word in die meeste lande as \u2019n ernstige misdaad beskou. meer as 90% van verkragtingslagoffers is vroue, 99% van verkragters is mans en net 5% van verkragters is vreemdelinge vir hulle slagoffers.die meeste lande het \u2019n toestemmingsouderdom wat bepaal hoe oud iemand moet wees om wettige seks te h\u00ea, gewoonlik 16 tot 18, maar dit wissel van 12 tot 20 jaar. in sommige gemeenskappe word die toestemmingsouderdom bepaal deur niestatut\u00eare gebruike en tradisies. seks met \u2019n persoon jonger as di\u00e9 ouderdom word, ongeag of hulle toestemming gegee het, dikwels beskou as seksuele aanranding of statut\u00eare verkragting, soms afhangend van die verskil tussen die twee partye se ouderdom. \n\nsommige lande beskou enige seks met \u2019n persoon met onvoldoende verstandelike vermo\u00ebns om toestemming te gee, ongeag ouderdom, as verkragting.robert francoeur et al. s\u00ea \"voor die 1970's het die definisies van verkragting dikwels net penis-vaginale seksuele omgang ingesluit\". dit is dikwels as seksuele aanranding gedefinieer. mettertyd het die betekenis van verkragting in sommige dele van die w\u00eareld bre\u00ebr geword om baie ander soorte dade teen iemand se sin in te sluit, soos anale seks, orale seks en penetrasie van die vagina of anus met \u2019n ander voorwerp as \u2019n penis. dit het ook in suid-afrika gebeur. die suid-afrikaanse wysigingswet op seksuele misdade van 2007 het nuwe definisies vir verkragting daargestel met \u2019n genderneutrale basis. dit het die definisie van verkragting as penis-vaginale penetrasie vervang om onder meer alle seks sonder instemming in te sluit; dit het ook die toestemmingsouderdom vir hetero- en homoseksuele op 16 vasgestel.daar is gewoonlik ook wette teen bloedskande, of seks met \u2019n nabye familielid, selfs al gee albei partye toestemming. nog algemeen verbode seksdade is bestialiteit en nekrofilie.\n\n\n==== huwelike en verhoudings ====\nseksuele omgang word tradisioneel beskou as \u2019n noodsaaklike deel van die huwelik, met baie godsdienstige gebruike wat die volvoering van die huwelik vereis en die huwelik verklaar as die paslikste eenheid vir seksuele voortplanting. in sulke gevalle word enige rede wat aanleiding daartoe gee dat die huwelik nie volvoer word nie, beskou as \u2019n rede vir die nietigverklaring daarvan (wat nie \u2019n egskeidingsprosedure vereis nie). seks tussen huweliksmaats word in verskeie gemeenskappe en godsdienste as \u2019n \"huweliksreg\" beskou, in historiese \u00e9n moderne tye, veral wat betref die man se regte met sy vrou. tot laat in die 20ste eeu was daar gewoonlik \u2019n klousule wat die man uitgesluit het van vervolging weens verkragting as hy sy vrou gedwing het om seks te h\u00ea. volgens die skrywer 'lai oshitokunbo oshisanya het die konsep van huweliksregte algemeen afgeneem namate die wetlike status van vroue verander het.owerspel (seks met \u2019n persoon wat nie jou huweliksmaat is nie) is in sommige regsgebiede steeds \u2019n misdaad. seksuele omgang tussen ongetroude mense en die saamwoon van \u2019n ongetroude paartjie is ook in sommige regsgebiede onwettig.in sommige ander lande word die huwelik nie sosiaal of wetlik vereis vir seksuele omgang of voortplanting nie. (in sommige lande soos ysland, noorwe\u00eb, swede, denemarke, bulgarye, estland, sloweni\u00eb, frankryk en belgi\u00eb vind die meeste geboortes buite die huwelik plaas.) wat egskeidingswette betref, kan \u2019n weiering om seks met \u2019n huweliksmaat te h\u00ea rede wees vir \u2019n egskeiding.in sommige lande is seks tussen mense van dieselfde geslag strafbaar met tronkstraf of teregstelling; dit is byvoorbeeld die geval in sommige islamitiese lande, soos iran. teenstand teen selfdegeslaghuwelike is grootliks geskoei op die geloof dat seksuele omgang en ori\u00ebntasie heteroseksueel van aard moet wees. die erkenning van sulke huwelike is in baie lande \u2019n menseregte-, politieke, sosiale, morele en godsdienstige kwessie. die konflik gaan gewoonlik daaroor of paartjies van dieselfde geslag toegelaat behoort te word om \u2019n huwelik aan te gaan, \u2019n ander status moet gebruik soos \u2019n burgerlike verbintenis (met \u00f3f dieselfde regte as \u2019n huwelik \u00f3f beperkte regte) of nie so \u2019n reg moet h\u00ea nie.in november 2006 het die parlement van suid-afrika die wetsontwerp op burgerlike verbintenisse 230-41 goedgekeur waardeur die regtelike instrument van 'n \"vrywillige verbintenis van twee persone\" geskep is wat \"deur \u00f3f 'n huwelik \u00f3f 'n burgerlike verbintenis voltrek en geregistreer word\". die wet spesifiseer nie of die verbintenis of huwelik tussen heteroseksuele of homoseksuele persone aangegaan mag word nie.\n\n\n=== godsdiensaspekte ===\ndaar is uiteenlopende verskille tussen godsdienstige sienings oor seks binne en buite die huwelik.\n\ndie meeste denominasies in die christendom, insluitende die rooms-katolieke kerk, het streng sienings oor watter seksuele praktyke aanvaarbaar is of nie. die meeste sienings word deur verskillende interpretasies van die bybel be\u00efnvloed. sommige kerke beskou seks buite die huwelik as \u2019n sonde; in sulke gevalle word seks soms as iets heiligs tussen \u2019n man en vrou beskou. histories het christelike leerstellinge dikwels selibaat voorgestaan, hoewel net sekere lede van sommige groepe (soos sekere godsdiensleiers) vandag \u2019n eed van selibaat afl\u00ea en afstand doen van die huwelik en enige seksuele aktiwiteit. die bybel kan vertolk word as dat dit penis-vaginale seks as die enigste aanvaarbare seksuele praktyk onderskryf, terwyl die bybel volgens ander vertolkings nie duidelik is oor orale of enige ander spesifieke soort seks nie; volgens laasgenoemde vertolkings is dit \u2019n persoonlike keuse of orale seks binne die huwelik aanvaarbaar is. sommige kerke beskou die gebruik van geboortebeperking om voortplanting te verhinder as \u2019n groot sonde teen god en die huwelik, omdat hulle glo die hoofrede van die huwelik is om kinders te kry, terwyl ander kerke dit nie glo nie.as \u2019n huwelikseremonie in die rooms-katolieke kerk plaasvind, maar dit word nie volvoer nie, om watter rede ook al, word die huwelik beskou as ratum sed non consummatum. so \u2019n huwelik kan deur die pous nietig verklaar word.\nin die kerk van jesus christus van die heiliges van die laaste dae word seks binne die huwelik as heilig beskou. seks is volgens hulle deur god ingestel vir die skepping van kinders en die uitdrukking van liefde tussen \u2019n man en vrou. lede word ontmoedig om seks voor die huwelik te h\u00ea en om ontrou aan \u2019n huweliksmaat te wees.\nshakers glo seksuele omgang is die wortel van alle kwaad en dat alle mense dus selibaat moet wees, insluitende getroude pare. die oorspronklike shaker-gemeenskap wat in 1840 \u2019n hoogtepunt met 6 000 volle lede bereik het, het teen 2009 net drie lede gehad.\nin juda\u00efsme word van \u2019n getroude man verwag om sy vrou te voorsien van seksuele plesier, wat onah (letterlik \"haar tyd\") genoem word. dit is een van die voorwaardes wat hy aanvaar as deel van die joodse huwelikskontrak wat hy tydens die huwelikseremonie aan haar gee. in joodse sienings van die huwelik is seksuele begeerte nie boos nie, maar dit moet op die regte tyd, plek en manier bevredig word.\nislam beskou seks binne die huwelik as genotvol, \u2019n spirituele aktiwiteit en \u2019n plig. moslemmans, beide sjiiete en soenniete, word toegelaat om met tot vier vroue permanent te trou. in sjia-islam kan mans \u2019n onbeperkte hoeveelheid tydelike huwelike aangaan, wat van \u2019n paar minute tot verskeie jare kan duur en waarin seks toelaatbaar is. soennivroue kan net een permanente huwelik op \u2019n keer aangaan en sjiavroue beide permenent en tydelik. seks buite die huwelik en die hou van byvroue, asook owerspel, anale seks en homoseksualiteit is verbode.\nin hindoe\u00efsme is daar wisselende sienings van seksualiteit, maar in die algemeen word seks buite die huwelik as immoreel en skandelik beskou.\nboeddhistiese etiek, in sy algemeenste formulering, reken \u2019n mens behoort nie sensuele plesier na te streef nie, want dit hou jou gebonde aan die siklus van geboorte en die dood, samsara, en keer dat jy nirwana bereik. aangesien boeddhistiese monnike heeltemal oorgehaal is om hierdie doel te bereik, bly hulle selibaat. ander monastiese opleidingsre\u00ebls verbied masturbasie, wellustige aanraking en gesprekke met mense van die teenoorgestelde geslag, en ander vorme van seksuele aktiwiteit. boeddhistiese niegeestelikes onderneem die vyf voorskrifte, waarvan die derde een is om seksuele wangedrag te vermy, en dus nie ander leed aan te doen met jou seksuele gedrag nie. owerspel is die duidelikste oortreding van die voorskrif. ander is om seks met \u2019n verloofde vrou te h\u00ea of iemand wat nog deur \u2019n familielid beskerm word, asook verkragting en bloedskande. boeddhistiese geskrifte bevat geen ander re\u00ebls of aanbevelings vir niegeestelikes wat betref masturbasie, homoseksualiteit en voorbehoedmiddels nie. latere boeddhistiese skrywers soos nagarjuna gee verskeie verklarings en aanbevelings.\nin die baha\u2019igeloof word seks net tussen \u2019n man en vrou toegelaat.\naanhangers van wicca leer \"om die godin se aanbidding in die hart te laat wees wat hom verheug, omdat alle dade van liefde en plesier die godin se rituele is.\" dit laat aanhangers skynbaar toe om sensualiteit en plesier te verken. hulle word aangemoedig om verantwoordelik met seks te wees, op watter manier dit ook al plaasvind.in sommige gevalle word seks tussen twee mense beskou as teen godsdienswette en leerstellings. in baie godsdiensgemeenskappe, soos die rooms-katolieke kerk en mahayana-boeddhisme, word van godsdiensleiers verwag om hulle van seks te onthou sodat hulle hulle volle aandag, energie en lojaliteit aan hulle godsdienspligte kan wy.\n\n\n== verwysings ==\n\n\n== eksterne skakels ==\nthe international encyclopedia of sexuality\nglossario di sessuologia clinica \u2013 glossary of clinical sexology geargiveer 26 maart 2016 op wayback machine\njanssen, d. f., growing up sexually. volume i. world reference atlas\nadvantages of sexual reproduction wikimedia commons het meer media in die kategorie seks.\n hierdie artikel is vertaal uit die engelse wikipedia"