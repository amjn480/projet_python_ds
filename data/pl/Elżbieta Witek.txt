Elżbieta Barbara Witek z domu Zbanuch (ur. 17 grudnia 1957 w Jaworze) – polska polityk i nauczycielka, z wykształcenia historyk. Marszałek Sejmu Rzeczypospolitej Polskiej VIII i IX kadencji w latach 2019–2023.
Posłanka na Sejm V, VI, VII, VIII, IX i X kadencji (od 2005). W latach 2015–2016 rzecznik prasowy rządu, w latach 2015–2017 minister-członek Rady Ministrów i szef gabinetu politycznego premiera w rządach Beaty Szydło oraz Mateusza Morawieckiego, w 2019 minister spraw wewnętrznych i administracji w pierwszym rządzie Mateusza Morawieckiego.


== Życiorys ==


=== Wykształcenie i działalność zawodowa ===
W 1980 ukończyła studia magisterskie na kierunku historia na Wydziale Filozoficzno-Historycznym Uniwersytetu Wrocławskiego, a w 1996 studia podyplomowe w zakresie wiedzy o Unii Europejskiej w Instytucie Historycznym Uniwersytetu Wrocławskiego.
Od 1980 do 2006 pracowała w Jaworze jako nauczycielka; od 1991 pełniła funkcję dyrektora w Szkole Podstawowej nr 2 w Jaworze, a później w Zespole Szkół Ogólnokształcących w Jaworze. Przez cztery lata była ławnikiem w sądzie pracy. W latach 2004–2008 pełniła funkcję wiceprezesa jaworskiego Klubu Sportowego „Olimpia”.


=== Działalność polityczna (do 2019) ===
W 1980 została członkiem „Solidarności”. W 1982 za działalność opozycyjną została tymczasowo aresztowana na trzy miesiące. Na początku lat 90. należała do Ruchu Obywatelskiego Akcja Demokratyczna. Od 2002 do 2005 zasiadała w jaworskiej radzie miejskiej, w 2002 bezskutecznie kandydowała na urząd burmistrza.
Z listy Prawa i Sprawiedliwości w wyborach parlamentarnych w 2001 bez powodzenia kandydowała do Sejmu, a w wyborach w 2005 została wybrana do Sejmu V kadencji w okręgu legnickim. W wyborach parlamentarnych w 2007 po raz drugi uzyskała mandat poselski, otrzymując 9666 głosów. W wyborach w 2011 z powodzeniem ubiegała się o reelekcję, dostała 9381 głosów.
W listopadzie 2011 została wybrana przez radę polityczną PiS w skład komitetu politycznego swojego ugrupowania. W lipcu 2015 objęła funkcję rzecznika prasowego PiS. W wyborach w tym samym roku została ponownie wybrana do Sejmu, otrzymując 22 168 głosów.
16 listopada 2015 powołana na ministra bez teki w rządzie Beaty Szydło. Objęła także funkcje szefa gabinetu politycznego premiera oraz rzecznika prasowego Rady Ministrów. Funkcję rzecznika sprawowała do 8 stycznia 2016, zastąpił ją Rafał Bochenek. 11 grudnia 2017 objęła stanowisko ministra bez teki w nowo utworzonym rządzie Mateusza Morawieckiego. 18 grudnia 2017 została odwołana ze składu Rady Ministrów.
4 czerwca 2019 powróciła do rządu Mateusza Morawieckiego, została tego dnia powołana na urząd ministra spraw wewnętrznych i administracji. W tym samym miesiącu prezydent powołał ją w skład Rady Dialogu Społecznego. 


=== Marszałek Sejmu (2019–2023) ===
9 sierpnia została odwołana ze składu Rady Ministrów w związku z wysunięciem jej kandydatury na urząd marszałka Sejmu. Tego samego dnia została wybrana na to stanowisko, otrzymując 245 głosów.
W październikowych wyborach parlamentarnych uzyskała poselską reelekcję, zdobywając 46 171 głosów. 12 listopada 2019 na pierwszym posiedzeniu Sejmu IX kadencji została wybrana na marszałka Sejmu, otrzymując 314 głosów.
11 sierpnia 2021 jako Marszałek Sejmu Rzeczypospolitej Polskiej, Elżbieta Witek zarządziła głosowanie nad reasumpcją głosowania o odroczenie posiedzenia, podczas którego procedowany był wniosek grupy posłów PiS, zakładający budzące społeczne kontrowersje zmiany w ustawie o radiofonii i telewizji (przeciw projektowi nowelizacji ustawy wystąpiło kilkadziesiąt tysięcy osób, a protesty przeciwników nowelizacji były masowe). Wniosek o odroczenie posiedzenia podczas pierwszego głosowania poparli wyłącznie posłowie i posłanki macierzystego klubu parlamentarnego Witek oraz dwóch posłów niezależnych (Prawo i Sprawiedliwość owe głosowanie przegrało). Decyzja Elżbiety Witek była szeroko komentowana przez polskie media, została negatywnie oceniona przez część środowiska dziennikarskiego, a część prawników uznała, że nie było podstaw do reasumpcji głosowania. Urząd marszałka Sejmu pełniła do końca kadencji, tj. do 12 listopada 2023.


=== Działalność polityczna (od 2023) ===
W wyborach w 2023 ponownie została posłanką, uzyskując 89 172 głosy. 13 listopada 2023 partia PiS ponownie zgłosił jej kandydaturę na stanowisko marszałka Sejmu, przegrała jednak z kandydatem Polski 2050 (z poparciem Polskiego Stronnictwa Ludowego, Koalicji Obywatelskiej, Konfederacji i Lewicy) Szymonem Hołownią stosunkiem głosów 193:265. Tego samego dnia została zgłoszona przez PiS na wicemarszałka Sejmu. Uzyskała 203 głosy i nie została wybrana na tę funkcję.


== Życie prywatne ==
Córka piekarza Floriana i krawcowej Eleonory. W 1980 zawarła związek małżeński ze Stanisławem Witkiem. Mają dwie córki: wuefistkę Martę (ur. 1983) i przedszkolankę Gabrielę (ur. 1991).


== Odznaczenia ==
2013: Krzyż Wolności i Solidarności.
2022: Order Księcia Jarosława Mądrego (Ukraina)


== Wyniki wyborcze ==


== Przypisy ==


== Bibliografia ==
Strona sejmowa posła VII kadencji. [dostęp 2015-06-04].
Sejm Rzeczypospolitej Polskiej. VII kadencja. Przewodnik. Warszawa: Wydawnictwo Sejmowe, 2012, s. 462.


== Linki zewnętrzne ==
Elżbieta Witek – strona prywatna. [dostęp 2020-05-07].