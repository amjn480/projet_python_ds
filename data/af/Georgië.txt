"georgi\u00eb (georgies: \u10e1\u10d0\u10e5\u10d0\u10e0\u10d7\u10d5\u10d4\u10da\u10dd, sakartwelo, [s\u0251k\u02b0\u0251rt\u02b0v\u025bl\u0254], ) is 'n eurasiese land in die kaukasus en is gele\u00eb aan die ooskus van die swartsee. sy buurstate sluit in rusland (noord), turkye en armeni\u00eb (suid) en azerbeidjan (oos). die hoofstad en grootste stad is tbilisi; koetaisi het vanaf oktober 2012 tot desember 2018 as regeringsetel gedien. die land het \u2019n oppervlakte van 69 700 km\u00b2 en \u2019n bevolking van omtrent 3,7 miljoen.\ngeorgi\u00eb het \u2019n demokraties verkose staatshoof. sedert 2018 is dit salome zurabisjwili. danksy onder meer die voormalige president, micheil saakasjwili, se goeie betrekkinge met die verenigde state vorder georgi\u00eb goed in sy poging om 'n navo-lidland te word. dit is onder groot protes van rusland, wat georgi\u00eb en ander oud-sowjetstate steeds as deel van sy invloedsfeer beskou.\nkoninkryke wat in die gebied gele\u00eb was, iberi\u00eb en kolchis, het in die 4de eeu n.c. reeds die christelike geloof aanvaar. vandag is 80% van die inwoners georgies-ortodokse christene, terwyl 2% russies-ortodoks en 4% van die armeens-apostoliese kerk is.\ngeorgi\u00eb het die hoogtepunt van sy politieke en ekonomiese mag in die 11de tot 12de eeu bereik toe iberi\u00eb en kolchis in die koninkryk georgi\u00eb verenig is. in die begin van die 19de eeu is georgi\u00eb deur die russiese ryk geannekseer. n\u00e1 \u2019n kort tydperk van onafhanklikheid n\u00e1 die russiese rewolusie van 1917, het die sowjetunie georgi\u00eb in 1921 beset en het dit die georgiese sosialistiese sowjetrepubliek geword. n\u00e1 onafhanklikwording in 1991 het die land verskeie ekonomiese terugslae gehad wat vererger is deur onrus in dele van die land. dit het voortgeduur tot met die roosrewolusie van 2003, waarna \u2019n nuwe regering demokratiese en ekonomiese hervormings ingestel het.die land is lid van verskeie internasionale organisasies. dit bevat twee de facto onafhanklike streke, abchasi\u00eb en suid-osseti\u00eb, wat beperkte internasionale erkenning gekry het n\u00e1 die russies-georgiese oorlog van 2008.\n\n\n== naam ==\ngeorgi\u00eb is die land se volle grondwetlike naam en word reeds sedert die middeleeue gebruik. dit is vermoedelik afgelei van die persies-arabiese naam vir die georgi\u00ebrs, gur\u011f, \u011fur\u011f, wat omstreeks die tyd van die eerste kruistog begin gebruik is. die persiese wirshan beteken \"land van die wolf\", \u2019n verwysing na die gryswolf, wat steeds bestaan.\nnog teorie\u00eb is dat die naam georgi\u00eb afgelei is van georgios (grieks: \u03b3\u03b5\u03c9\u03c1\u03b3\u03cc\u03c2), \u2019n griekse woord wat \"boer\" beteken, of verwys na sint joris, wat baie hooggeag word in georgi\u00eb.die georgi\u00ebrs noem hulself kartwelebi (\u10e5\u10d0\u10e0\u10d7\u10d5\u10d4\u10da\u10d4\u10d1\u10d8, dus \"kartweli\u00ebrs\"), hul land sakartwelo (\u10e1\u10d0\u10e5\u10d0\u10e0\u10d7\u10d5\u10d4\u10da\u10dd) en hul taal kartoeli (\u10e5\u10d0\u10e0\u10d7\u10e3\u10da\u10d8). di\u00e9 name is gebaseer op die heidense leier kartlos, agterkleinseun van die bybelse jafet, wat beskou word as die vader van alle georgi\u00ebrs.\n\n\n== geskiedenis ==\n\n\n=== voorgeskiedenis ===\ndie gebied van die moderne georgi\u00eb word reeds sedert die vroe\u00eb steentydperk deur homo erectus bewoon. die proto-georgiese stamme is in die 12de eeu v.c. die eerste keer in geskrifte genoem. argeologiese vondste en verwysings in antieke bronne dui op elemente van vroe\u00eb politieke en staatsliggame en op gevorderde metallurgiese en goudsmeetegnieke wat uit die 7de eeu v.c. en vroe\u00ebr dateer.\n\n\n=== antieke tyd ===\nin die klassieke tydperk, omstreeks die 6de eeu v.c., het die vroe\u00eb georgiese state kolchis (oos-georgi\u00eb) en iberi\u00eb (wes-georgi\u00eb) ontstaan. in die griekse mitologie was kolchis die plek waar die goue vlies was wat deur jason en die argonoute gesoek is. die goue vlies in die mite is geskoei op die destydse gebruik onder die plaaslike inwoners om goudstof uit riviere deur vliese te sif.in die 4de eeu v.c. het die twee state \u2019n verenigde koninkryk gestig \u2013 \u2019n vroe\u00eb voorbeeld van gevorderde staatsorganisasie onder een koning en \u2019n aristokratiese hi\u00ebrargie.nadat die romeinse ryk in 66 v.c. sy verowering van die kaukasus voltooi het, was die georgiese koninkryke sowat 400 jaar lank onderhorige state en bondgenote van die romeinse ryk. in 337 n.c. het koning mirian iii van iberi\u00eb verklaar dat die christelike geloof die staatsgeloof is. die twee state was van die eerste lande in die streek wat gekersten geraak het \u2013 in 337 of 319 n.c. dit het letterkunde en kuns bevorder en eindelik \u2019n sleutelrol gespeel in die vereniging van die twee georgiese state. die aanvaarding van christenskap het die koninkryk effektief verbind aan die naburige oos-romeinse ryk, wat amper \u2019n millennium lank \u2019n groot invloed op georgi\u00eb uitgeoefen het en \u2019n groot deel van sy huidige kulturele identiteit gevestig het.\n\n\n=== middeleeue ===\ndie vroe\u00eb koninkryke het teen die middeleeue in verskeie feodale streke verbrokkel. dit was hierna maklik vir die arabiese volke om die grootste deel van oos-georgi\u00eb in die 7de eeu te verower. van toe af tot in die 10de eeu was georgi\u00eb deel van die chasar-ryk. die streke sou eers weer aan die begin van die 11de eeu \u2019n enkele georgiese koninkryk word.\nhoewel die hoofstad, tbilisi, in 645 n.c. ook verower is, het iberi\u00eb onder die arabiese heersers aansienlike onafhanklikheid geniet. in 813 n.c. was prins ashot i \u2013 ook bekend as ashot kurapalat \u2013 die eerste lid van die bagrationi-familie wat heerser van die koninkryk geword het. ashot se bewind was die begin van \u2019n periode van byna 1 000 jaar waartydens die bagrationi-dinastie oor minstens \u2019n deel van die huidige georgi\u00eb regeer het.\nbagrat iii (bewind 1027\u2013'72) het oos- en wes-georgi\u00eb verenig. in die volgende eeu het dawid iv die bouer (bewind 1089\u20131125) die land se goue era begin deur die seldjoek-turke uit die land te verdryf en georgi\u00eb se kulturele en politieke invloed suidwaarts uit te brei tot in armeni\u00eb en ooswaarts tot by die kaspiese see.die koninkryk georgi\u00eb het sy hoogtepunt in die 12de en 13de eeu bereik. di\u00e9 tyd onder dawid die bouer en koningin tamar word algemeen georgi\u00eb se goue era of die georgiese renaissance genoem. die \"renaissance\", wat die wes-europese renaissance voorafgegaan het, is gekenmerk deur die opbloei van die romanties-ridderlike tradisie, deurbrake in filosofie en \u2019n verskeidenheid politieke innovasies in die gemeenskap en die staat, onder meer godsdiens- en etniese verdraagsaamheid.oorblyfsels van die goue era is talle groot katedrale, romantiese gedigte en letterkunde en die epiese gedig \"die ridder in die luiperd se vel\".dawid die bouer se kleindogter, tamar, het die opposisie geneutraliseer en \u2019n energieke buitelandse beleid gevolg wat voordeel getrek het uit die val van mededingende magte van die seldjoeks en bisantium. met die hulp van \u2019n magtige milit\u00eare elite het sy voortgebou op die sukses van haar voorgangers en die kaukasus oorheers. sy het die land uitgebrei tot oor groot dele van die hedendaagse azerbeidjan, armeni\u00eb en oos-turkye \u2013 tot met die mongoolse indringing binne twee dekades n\u00e1 haar bewind.\ndie mongole is uiteindelik verdryf deur george v van georgi\u00eb, die seun van demetrius ii, en hy het die land se vorige mag en christelike kultuur hervestig. george v was die laaste groot koning van die verenigde georgiese staat. n\u00e1 sy dood het verskillende plaaslike heersers geveg vir onafhanklikheid van \u2019n sentrale bewind. in die 15de eeu het die koninkryk heeltemal verbrokkel. georgi\u00eb is verder verswak deur verskeie rampspoedige invalle deur tamerlane. teen 1466 het die koninkryk in wanorde verval en in drie onafhanklike koninkryke en vyf semi-afhanklike prinsdomme verdeel. naburige lande het die interne verdeling van die streek uitgebuit en van die 16de eeu af het die persiese en die ottomaanse ryk onderskeidelik die oostelike en westelike deel van georgi\u00eb oorgeneem.\ndie leiers van die streke wat gedeeltelik outonoom gebly het, het op verskeie geleenthede rebellies gere\u00ebl. nog invalle deur die perse en ottomane het die streke egter verder verswak. weens die aanhoudende oorlo\u00eb het die georgiese bevolking van vyf miljoen in die 13de eeu afgeneem tot 250 000 aan die einde van die 18de eeu. met die dood van die persiese heerser nader shah in 1747 het die twee oos-georgiese streke kartli en kakheti se konings weggebreek onder persiese beheer. hulle is in 1762 deur die energieke koning heraclius ii herenig.\n\n\n=== georgi\u00eb in die russiese ryk ===\nin 1783 het rusland en die oostelike koninkryk kartli-kacheti die verdrag van georgijefsk onderteken waarin die band van ortodokse christenskap tussen die russiese en die georgiese volk erken word en oos-georgi\u00eb beskerming belowe word. ondanks di\u00e9 ooreenkoms het rusland georgi\u00eb nie gehelp toe die turke en perse die land in 1785 en 1795 ingeval, tbilisi verwoes en die inwoners vermoor het nie. in 1801 het rusland oos-georgi\u00eb geannekseer, die koninklike familie van die troon af gesit en die outokefalie van die georgies-ortodokse kerk be\u00ebindig.\nop 22 desember 1800 het tsaar paul van rusland, na bewering n\u00e1 \u2019n versoek van die georgiese koning, george xii, \u2019n bevel onderteken waarvolgens georgi\u00eb (kartli-kacheti) in die russiese ryk opgeneem word. dit is op 8 januarie 1801 gefinaliseer en op 12 september 1801 deur tsaar aleksander i bekragtig. die georgiese adel het nie die bevel erken nie tot in april 1802, toe hulle in \u2019n katedraal aangehou en gedwing is om trou aan die russiese troon te sweer.hierna is die westelike deel van georgi\u00eb deur tsaar aleksander geannekseer. van 1803 tot 1878, tydens oorlo\u00eb tussen rusland en die ottomaanse ryk, is verskeie van georgi\u00eb se voormalige gebiede soos adzjari\u00eb oorgeneem. die prinsdom goeria is in 1828 afgeskaf en in die russiese ryk opgeneem en megreli\u00eb in 1857. die streek swaneti is tussen 1857 en 1859 geleidelik geannekseer.\n\n\n=== verklaring van onafhanklikheid ===\nn\u00e1 die russiese rewolusie van 1917 het georgi\u00eb hom op 26 mei 1918 onafhanklik verklaar te midde van die russiese burgeroorlog. die parlement\u00eare verkiesing is gewen deur die mensjewistiese georgiese sosiaal-demokratiese party en sy leier, noe zjordania, het die eerste minister geword.\nin 1918 het \u2019n oorlog tussen georgi\u00eb en armeni\u00eb uitgebreek oor georgiese grondgebied wat hoofsaaklik deur armeni\u00ebrs bewoon is. dit is deur britse ingryping be\u00ebindig en van 1918 tot 1920 was georgi\u00eb onder britse beskerming.\n\n\n=== georgi\u00eb in die sowjetunie ===\nin februarie 1921 is georgi\u00eb deur die rooi le\u00ebr aangeval. die georgiese le\u00ebr is verslaan, die regering het gevlug en op 25 februarie 1921 is \u2019n kommunistiese regering deur die sowjetunie ingestel onder die bolsjewis filipp macharadze.\ndie sowjetregering was egter eers sterk gevestig nadat \u2019n opstand in augustus 1924 onderdruk is. georgi\u00eb is opgeneem in die transkaukasiese sosialistiese sowjetrepubliek saam met armeni\u00eb en azerbeidjan. die republiek is in 1936 ontbind en georgi\u00eb het die georgiese sosialistiese sowjetrepubliek geword.\njosef stalin, \u2019n etniese georgi\u00ebr, was \u2019n vooraanstaande bolsjewis en het wladimir lenin in 1922 opgevolg as algemene sekretaris van die kommunistiese party van die sowjetunie.\nop 9 april 1989 is \u2019n vreedsame demonstrasie in die hoofstad, tbilisi, deur die sowjetunie onderdruk. in oktober 1990 is \u2019n nasionale vergadering verkies. \u2019n groep politici het verenig om die ronde tafel vrye georgi\u00eb te stig en hulle het 155 van die 250 parlement\u00eare setels gewen. die heersende kommunistiese party het net 64 setels gewen.\n\n\n=== georgi\u00eb n\u00e1 onafhanklikheid ===\nop 9 april 1991, kort voor die verbrokkeling van die sowjetunie, het georgi\u00eb hom onafhanklik verklaar. op 26 mei is zwiad gamsachoerdia verkies tot die eerste president van \u2019n onafhanklike georgi\u00eb. hy het nasionalisme aangemoedig en belowe om georgi\u00eb se gesag te hervestig oor streke soos abchasi\u00eb en suid-osseti\u00eb, wat onder die sowjetunie as outonome oblaste geklassifiseer is.\nhy is tussen 22 desember 1991 en 6 januarie 1992 afgesit in \u2019n bloedige staatsgreep. \u2019n burgeroorlog het uitgebreek wat byna tot in 1995 voortgeduur het. edward sjewardnadze het in 1992 na georgi\u00eb teruggekeer en by die leiers van die staatsgreep, tengiz kitowani en jaba ioseliani, aangesluit en die staatsraad gevorm.\nsluimerende dispute tussen plaaslike separatiste en die georgiese bevolking in abchasi\u00eb en suid-osseti\u00eb het ontplof in wydverspreide inter-etniese geweld. die twee gebiede, wat deur rusland ondersteun is, het de facto-onafhanklikheid van georgi\u00eb verkry. in 1995 is sjewardnadze amptelik verkies tot president.\nin 1992/'93 is rofweg 230 000 tot 250 000 georgi\u00ebrs vermoor of uit abchasi\u00eb gesit deur separatiste en noord-kaukasiese vrywilligers (onder andere tsjetsjni\u00ebrs). sowat 23 000 georgi\u00ebrs het ook uit suid-osseti\u00eb gevlug.\nin 2003 is sjewardnadze, wat in 2000 herkies is, in die roosrewolusie afgesit nadat die georgiese opposisie en internasionale monitors beslis het die parlement\u00eare verkiesing van 2 november is deur bedrog gekenmerk. die rewolusie is gelei deur micheil saakasjwili, zoerab zjwania en nino boerdjanadze, voormalige lede en leiers van sjewardnadze se regerende party. saakasjwili is in 2004 tot die nuwe president verkies.\nn\u00e1 die roosrewolusie is \u2019n reeks hervormings ingestel om die land milit\u00ear en ekonomies te versterk. die nuwe regering se pogings om georgi\u00eb se gesag in die suidwestelike outonome republiek adzjari\u00eb te hervestig, het in 2004 tot \u2019n groot krisis gelei. sukses in adzjari\u00eb het saakasjwili aangemoedig om dieselfde in suid-osseti\u00eb te probeer, maar sonder sukses.\ndi\u00e9 gebeure, asook beskuldigings dat georgi\u00eb betrokke was in die tweede tsjetsjniese oorlog, het daartoe gelei dat betrekkinge tussen die land en rusland versuur het, en dit is vererger deur rusland se openlike hulp aan die twee wegbreekstreke. ondanks die toenemende probleme het georgi\u00eb en rusland in mei 2005 \u2019n ooreenkoms onderteken waarvolgens rusland sy milit\u00eare basisse (wat uit die sowjet-era dateer) in desember 2007 aan adzjari\u00eb en die suidelike streek samtsche-jawacheti onttrek het. rusland het egter nie sy troepe aan abchasi\u00eb onttrek nie, hoewel hy veronderstel was om dit te doen kragtens \u2019n verdrag wat in 1999 in istanboel onderteken is.\n\n\n=== die suid-ossetiese oorlog en daarna ===\nop 7 augustus 2008 het georgiese magte die hoofstad van suid-osseti\u00eb, zchinwali, begin bombardeer en die volgende dag het georgiese voetsoldate, tenks en polisiekommando's die streek binnegegaan. verskeie sleuteldorpe is oorgeneem en russiese vredehouers en suid-ossetiese magte het teruggewyk.nadat \u2019n russiese vredehouersbasis egter gebombardeer en personeellede gedood is, het russiese soldate die streek binnegeval en dit het gelei tot \u2019n geveg van drie dae waarin die stad zchinwali in puin gel\u00ea is. hierna is georgiese magte gedwing om terug te val en die russiese lugmag het lugaanvalle op georgiese magte in suid-osseti\u00eb asook teikens in georgi\u00eb self begin uitvoer. die georgiese lugmag het teenaanvalle gedoen. \u2019n tweede oorlogsfront het ontstaan toe abchasi\u00eb, met russiese hulp, georgiese troepe in die kodori-vallei aanval. die georgiese troepe het gou teruggewyk.russiese troepe het die georgiese dorp gori, waar georgiese troepe vroe\u00ebr saamgetrek het voordat hulle na tbilisi teruggewyk het, binnegeval. guerrillastryders het gevolg en hulle het gesteel en gemoor, en brandstigting is ook aangemeld.op 12 augustus 2008 het oudpres. dmitri medwedef gelas dat russiese operasies in georgi\u00eb be\u00ebindig word en dat russiese troepe geleidelik aan onder meer gori onttrek word. russiese magte het egter in abchasi\u00eb en suid-osseti\u00eb agtergebly en rusland het kort daarna di\u00e9 twee gebiede se onafhanklikheid erken.sedert die oorlog hou georgi\u00eb vol rusland beset die twee wegbreekstreke en dat hulle wetlik deel van georgi\u00eb bly. die land het groot internasionale steun gekry vir di\u00e9 standpunt, hoewel pogings om internasionale toegang te beperk en \u2019n ekonomiese verbod op die streke te plaas, gemengde reaksie ontlok het.\n\n\n== administratiewe verdeling ==\ngeorgi\u00eb is verdeel in nege streke, een stad en twee outonome republieke. hulle is weer onderverdeel in 69 munisipaliteite.\ndaar is twee amptelike outonome streke in georgi\u00eb, waarvan een hom onafhanklik verklaar het. nog \u2019n streek het hom onafhanklik verklaar, maar is nie amptelik outonoom nie.\ndie outonome streek abchasi\u00eb het hom in 1999 onafhanklik verklaar. die de facto- onafhanklike suid-osseti\u00eb is amptelik bekend as die zchinwali-streek om dit te onderskei van die russiese noord-osseti\u00eb. dit was outonoom in die sowjetunie, maar sy outonomiteit is weggeneem toe dit in 1995 tot zchinwali hernoem is. hoewel daar \u2019n aanbod was om die streek weer outonoom te maak, het die inwoners in 2006 in \u2019n referendum, wat nie deur georgi\u00eb erken word nie, gestem om onafhanklik te wees. rusland erken suid-osseti\u00eb se onafhanklikheid, maar georgi\u00eb nie; die land beskou die russiese teenwoordigheid as \u2019n besetting van georgiese grondgebied. albei streke het nou minimale internasionale erkenning as onafhanklike gebiede.\nadzjari\u00eb was 'n outonome republiek in die sowjet-tye, en het dit gebly binne onafhanklike georgi\u00eb. onder leier aslan abasjidze, wat noue bande met rusland gehad het, het tbilisi effektief gesag verloor. n\u00e1 die verkiesing van micheil saakasjwili as president in 2004, wat georgiese gesag oor die hele twyfel wou herwin, het spanning tussen adzjari\u00eb en georgi\u00eb toegeneem, wat gelei het tot betogings in die streek en abasjidze se bedanking. die streek het sy outonomie behou.\n\n\n== geografie en klimaat ==\ngeorgi\u00eb is in die suid-kaukasus gele\u00eb, tussen die breedtegrade 41\u00b0 en 44\u00b0 n en die lengtegrade 40\u00b0 en 47\u00b0 o. dit het \u2019n oppervlakte van 67 900 km2 en is baie bergagtig. die lichi-bergreeks verdeel die land in oos (die historiese iberi\u00eb) en wes (kolchis). berge skei ook die noordelike deel van die res van georgi\u00eb.\ndie groot kaukasus-bergreeks vorm die land se noordgrens. die hoofpaaie na rusland deur die bergreeks loop deur die roki-tonnel tussen suid- en noord-osseti\u00eb en die darial-kloof in die georgiese streek chevi. die suidelike deel van die land word begrens deur die klein kaukasus-bergreeks.\ndie hoogste berg is sjchara (5 068 m bo seevlak), gevolg deur janga (dzjangi-taoe) (5 059 m). ander prominente pieke sluit in kazbek, sjota roestaweli, tetnoeldi, oesjba en ailama. van laasgenoemde pieke is net kazbek van vulkaniese oorsprong. die gebied tussen kazbek en sjchara (sowat 200 km aan die hoof-kaukasus-bergreeks) word oorheers deur gletsers. van die sowat 2 100 gletsers in die kaukasus kom sowat 30% in georgi\u00eb voor.\ndie term klein kaukasus-bergreeks word dikwels gebruik vir die bergagtige suid-georgi\u00eb wat aan die groot kaukasus-bergreeks verbind word deur die lichi-reeks. die gebied bestaan uit verskeie bergreekse (grootliks van vulkaniese oorsprong) wat met mekaar verbind is en plato's wat nie ho\u00ebr as 3 400 m is nie. prominente geografiese eienskappe  sluit in die vulkaniese plato jawacheti, mere soos tabatskoeri en parawani, en minerale- en warmbronne. twee van die grootste riviere is die rioni en die mtkwari.\ndie kroebera-grot is die diepste bekende grot in die w\u00eareld. dit is in die arabika-massief van die gagra-bergreeks in abchasi\u00eb gele\u00eb. in 2001 het \u2019n russies-oekra\u00efnse span \u2019n w\u00eareldrekord opgestel toe hulle 1 710 m diep geduik het. in 2004 het \u2019n oekra\u00efnse span die 2 000 m-merk bereik. in oktober 2005 is \u2019n ongerepte deel deur die cavex-span ontdek en hulle het bevestig dat die grot 2 140 m diep is.\n\n\n=== topografie ===\ndie georgiese landskap is taamlik uiteenlopend. in die weste is van moeras- en re\u00ebnwoude tot permanente sneeu en gletsers, terwyl \u2019n klein deel in die ooste ook halfdro\u00eb vlaktes bevat. woude bedek sowat 40% van georgi\u00eb se oppervlak, terwyl die alpynse en subalpynse sone sowat 10% beslaan.\n\u2019n groot deel van die natuurlike habitat in die laagliggende dele van wes-georgi\u00eb het die afgelope 100 jaar verdwyn weens die uitbreiding van landbou en stede. die meeste van die woude wat die kolchis-vlakte bedek het, bestaan nie meer nie \u2013 behalwe in nasionale parke en reservate (soos die paliastomi-meergebied). vandag kom die meeste woude in die bergagtige gebiede voor. wes-georgi\u00eb se woude laer as 600 m bo seevlak bestaan hoofsaaklik uit bladwisselende bome \u2013 veral eikebome, haagbeuke, oosterse beuke, olms, esbome en kastaiings. immergroen spesies soos buksbome word ook wyd aangetref.\ndie wes-sentrale hange van die mescheti-bergreeks in adzjari\u00eb en sommige plekke in samegrelo en abchasi\u00eb is bedek met gematigde re\u00ebnwoude. tussen 600 en 1 000 m bo seevlak raak die bladwisselende woude gemeng met bre\u00ebblaar- en ke\u00ebldraende spesies. di\u00e9 sone bevat veral beuke-, kaukasiese sparhoutboom- en denneboomwoude. van 1 500 tot 1 800 m raak die woude grootliks ke\u00ebldraend. die boomlyn eindig gewoonlik op sowat 1 800 m en dan begin die alpynse sone; in die meeste gebiede strek dit tot sowat 3 000 m bo seevlak. bokant di\u00e9 merk l\u00ea sneeu en gletsers.\ndie landskap van oos-georgi\u00eb (die gebied oos van die lichi-bergreeks) verskil heelwat van di\u00e9 in die weste, hoewel die woude in die laagliggende gebiede soos die mtkwari- en alazani-riviervalleie ook moes plek maak vir landbou.\noos-georgi\u00eb bestaan in die algemeen uit valleie en klowe wat deur berge geskei word. hier is byna 85% van die woude bladwisselend. ke\u00eblboomwoude kom net oorheersend voor in die borjomi-kloof en in die heel westelike dele. veral beuke, eieke en haagbeuke kom voor, maar daar is ook esdorings, esse en haselneutbome. in die bo-alazani-riviervallei is daar taksisboomwoude.\nmeer as 1 000 m bo seevlak (veral in die streke toesjeti, chewsoereti en chewi) oorheers denne- en berkewoude. in die algemeen kom woude in oos-georgi\u00eb voor tussen 500 en 2 000 m bo seevlak, terwyl die alpynse sone strek van 2 000 tot 3 500 m. bo di\u00e9 merk l\u00ea sneeu en gletsers.\n\n\n=== klimaat ===\ngeorgi\u00eb se klimaat is taamlik uiteenlopend vir so \u2019n klein land. daar is twee hoofstreke, min of meer oos en wes. die groot kaukasus speel \u2019n belangrike rol daarin om die klimaat gematig te maak en die land te beskerm teen die kouer lug uit die noorde. die klein kaukasus beskerm weer die land gedeeltelik teen dro\u00eb, warm lug uit die suide.\n\u2019n groot deel van wes-georgi\u00eb val in die noordelike buiterand van die vogtige subtropiese sone met \u2019n jaarlikse re\u00ebnval van tussen 1 000 en 4 000 mm. die re\u00ebn kom meestal eweredig deur die jaar voor, hoewel meer re\u00ebn in die herfs kan voorkom. die klimaat wissel na gelang van die hoogte; die laelande van wes-georgi\u00eb is relatief warm dwarsdeur die jaar, terwyl die bergagtige gebiede koel, nat somers en winters met sneeu het. adzjari\u00eb is die natste streek in die kaukasus, met die berg mtirala-re\u00ebnwoud oos van koboeleti wat \u2019n jaarlikse re\u00ebnval van 4 500 mm het.\noos-georgi\u00eb het \u2019n oorgangsklimaat tussen vogtig suptropies en kontinentaal. die streek se weerpatroon word be\u00efnvloed deur dro\u00eb lug vanaf die kaspiese see in die ooste en vogtige lug vanaf die swartsee in die weste. die vogtige lug vanaf die swartsee word dikwels afgekeer deur verskeie bergreekse (lichi en mescheti) wat die ooste en die weste van die land skei. die jaarlikse re\u00ebnval is minder as in die weste en wissel tussen 400 en 1 600 mm.\ndie natste seisoene is die lente en herfs, terwyl dit in die winter en somer dro\u00ebr is. \u2019n groot deel van  oos-georgi\u00eb het warm somers, veral in die laagliggende gebiede, en relatief koue winters. nes in die weste speel die hoogte bo seevlak \u2019n belangrike rol; die klimaat bo 1 500 m is aansienlik kouer as in die laagliggende dele. die dele van die streek bo 2 000 m kry dikwels selfs in die somer ryp.\n\n\n=== biodiversiteit ===\nvanwe\u00eb die verskeidenheid in die landskap en sy lae ligging is georgi\u00eb die tuiste van sowat 1 000 spesies gewerweldes (330 vo\u00ebls, 160 visse, 48 reptiele en 11 amfibie\u00eb). \u2019n groot getal karnivore woon in die woude, soos bruinbere, wolwe, rooikatte en kaukasiese luiperds. die fisant is \u2019n endemiese vo\u00ebl wat nou ook algemeen in die res van die w\u00eareld voorkom. die getal ongewerweldes is ook groot, maar syfers wissel tussen publikasies. daar is bv. 501 spesies spinnekoppe in georgi\u00eb.\ndaar is net meer as 6 500 spesies fungusse aangeteken, maar daar is waarskynlik veel meer, veral in die lig daarvan dat geskat word net sowat 7% van alle fungusse w\u00eareldwyd is al ontdek.\n\n\n== regering en politiek ==\ngeorgi\u00eb is \u2019n demokratiese, semi-presidensi\u00eble republiek. die president is die staatshoof en die eerste minister die regeringshoof. die uitvoerende gesag bestaan uit die president en kabinet. die kabinet bestaan uit ministers, met die eerste minister aan die hoof, en word deur die president aangestel. die ministers van verdediging en binnelandse sake is nie deel van die kabinet nie en val onder die president self.\ndie wetgewende gesag l\u00ea by die parlement. dit het 150 lede, bekend as afgevaardigdes. hulle word vir \u2019n termyn van vier jaar verkies. vyf partye en verkiesingsblokke het verteenwoordigers in die parlement gekry in die 2008-verkiesings. op 26 mei 2012 het saakasjwili \u2019n nuwe parlementsgebou ingewy in die stad koetaisi in wes-georgi\u00eb in \u2019n poging om mag te desentraliseer en politieke beheer nader aan abchasi\u00eb te skuif. die parlementsetel is in desember 2018 na tbilisi teruggeskuif.die politieke stelsel is steeds in \u2019n oorgangstadium en aanpassings word gereeld gedoen aan die magsbalans tussen die president en die parlement, met voorstelle uit die opposisie wat wissel van \u2019n oorgang na \u2019n parlement\u00eare republiek tot die herinstelling van die monargie. volgens waarnemers is daar \u2019n gebrek aan vertroue tussen die regering en die opposisie.opinies verskil oor die mate van politieke vryheid in georgi\u00eb. saakasjwili het in 2008 geglo die land is \"op pad om \u2019n europese demokrasie te word\". freedom house lys georgi\u00eb as \u2019n gedeeltelik vrye land.in die georgiese parlementsverkiesing van oktober 2012 het die opposisie-koalisie \"georgiese droom \u2013 demokratiese georgi\u00eb\" gese\u00ebvier. dit is die volgende dag deur die destydse president, saakasjwili, bevestig. salome zurabisjwili is die huidige president nadat sy in 2018 altesaam 59,52% van die stemme in die presidentsverkiesing gewen het. irakli garibasjwili dien sedert 2021 as eerste minister.\n\n\n=== menseregte ===\nmenseregte in die land word in die grondwet gewaarborg. \u2019n onafhanklike \"openbare verdediger\" is deur die parlement aangestel om te verseker di\u00e9 regte word toegepas. georgi\u00eb het ook die internasionale raamwerkkonvensie vir die beskerming van nasionale minderhede in 2005 onderteken.\ndie regering is gekritiseer vir die gewelddadige optrede op 26 mei 2011 teen betogers, onder andere die georgiese opposisieleier nino boerjanadze, toe hulle met traangas en rubberkoe\u00ebls uiteengejaag is. hulle het geweier om roestaweli-laan in tbilisi te verlaat tydens \u2019n onafhanklikheidsdag-parade al het hul permit reeds verval en al is hulle gevra om op \u2019n alternatiewe plek byeen te kom. mensregte-aktiviste s\u00ea die betogings was vreedsaam, maar volgens die regering het baie betogers maskers gedra en was hulle gewapen met stokke en petrolbomme. boerdjanadze het ges\u00ea daar is geen gronde vir bewerings dat \u2019n staatsgreep beplan is nie en dat die betoging wettig was.\n\n\n=== buitelandse betrekkinge ===\ngeorgi\u00eb handhaaf goeie betrekkinge met sy buurlande armeni\u00eb, azerbeidjan en turkye. die land is lid van die verenigde nasies, raad van europa, die w\u00eareldhandelsorganisasie, die organisasie vir veiligheid en samewerking in europa, die asiatiese ontwikkelingsbank en verskeie ander internasionale organisasies. dit handhaaf politieke, ekonomiese en milit\u00eare betrekkinge met japan, uruguay, suid-korea, israel, sri lanka, die oekra\u00efne en baie ander lande.\ndie groeiende invloed van amerika en wes-europa op georgi\u00eb plaas stremming op die land se betrekkinge met rusland. georgi\u00eb streef tans daarna om \u2019n volle lid van die noord-atlantiese verdragsorganisasie (navo) te word. in augustus 2004 is die individuele vennootskapsaksieplan van georgi\u00eb amptelik by navo ingehandig. op 29 oktober 2004 het die noord-atlantiese raad van navo die plan goedgekeur en georgi\u00eb het die tweede stadium van euro-atlantiese integrasie betree. in 2005 is \u2019n staatskommissie aangestel om die plan in werking te stel.\nop 14 februarie 2005 is die ooreenkoms onderteken waarvolgens \u2019n navo-samewerkingsoffisier aan georgi\u00eb toegeken is. in 2006 het die georgiese parlement eenparig gestem vir die wetsontwerp wat voorsiening maak vir integrasie met navo. die meeste georgi\u00ebrs en politici steun navo-lidmaatskap.\n\n\n=== weermag ===\ndie weermag bestaan uit \u2019n le\u00ebr en lugmag. hulle is saam bekend as die georgiese gewapende magte. die sendings en funksies van die weermag is geskoei op die grondwet, die land se wet op verdediging en nasionale milit\u00eare strategie asook die internasionale ooreenkomste wat georgi\u00eb onderteken het. dit word uitgevoer onder die leiding en gesag van die departement van verdediging.\nsedert saakasjwili in 2004 aan die bewind gekom het, het hy die begroting vir die weermag verhoog en die weermag vergroot. van die lede ondergaan opleiding in gevorderde tegnieke deur amerikaanse milit\u00eare instrukteurs en intelligensiepersoneel. georgiese troepe was al in irak en afganistan gestasioneer.\n\n\n=== wetstoepassing ===\ndie departement van binnelandse sake is in beheer van wetstoepassing. die polisie het in die afgelope jare \u2019n groot transformasie ondergaan en die polisie het baie pligte oorgeneem wat voorheen deur onafhanklike regeringsagentskappe uitgevoer is. nuwe pligte sluit in grensveiligheid, doeanefunksies en gekontrakteerde veiligheidsverskaffing. die polisie het ook in 2004 \u2019n nuwe 022-noodtelefoonlyn ingestel. \u2019n intelligensiediens is in beheer van nasionale veiligheid.\nin 2005 het saakasjwili die hele verkeerspolisiemag afgedank weens korrupsie. \u2019n nuwe mag is toe opgebou met nuwe rekrute. di\u00e9 nuwe patroeli-mag is in die somer van 2005 ingestel.\n\n\n== demografie ==\nsoos die meeste inboorlinge van die kaukasus pas die georgi\u00ebrs nie in een van die etniese hoofgroepe van europa en asi\u00eb nie. georgies, die grootste van die kartweliese tale, is nie indo-europees, turks of semities nie. die huidige georgiese volk het waarskynlik ontstaan uit \u2019n samesmelting in die antieke tye tussen plaaslike volke en immigrante wat uit die rigting van anatoli\u00eb na die suid-kaukasus gekom het.etniese georgi\u00ebrs maak sowat 84% van die land se huidige bevolking van 4 661 473 uit (soos in julie 2006). dit sluit die wegbreekstreke abchasi\u00eb en suid-osseti\u00eb in. ander etniese groepe sluit in abchasi\u00ebrs, armeni\u00ebrs, azerbeidjanners, wit-russe, bulgare, estlanders, duitsers, grieke, moldowi\u00ebrs, osseti\u00ebrs, pole, russe, turke, oekra\u00efners en georgiese jode. laasgenoemde is een van die oudste joodse gemeenskappe in die w\u00eareld. in april 2013 was daar \"meer as 6 000\" geregistreerde iranse burgers in georgi\u00eb.die grootste taalgroep is die kartweliese tale; dit sluit in georgies, swan, mingrelies en laz. die amptelike taal is georgies, met abchasies die amptelike taal in abchasi\u00eb. georgies is die eerste taal van sowat 71% van die bevolking, gevolg deur russies (9%), armeens (7%) en azerbeidjans (6%). sowat 7% praat ander tale.in die vroe\u00eb 1990's, n\u00e1 die verbrokkeling van die sowjetunie, het gewelddadige konflikte uitgebreek in die outonome streke abchasi\u00eb en suid-oosseti\u00eb. baie osseti\u00ebrs het die land verlaat en veral na rusland (noord-osseti\u00eb) getrek. aan die ander kant het meer as 150 000 georgi\u00ebrs abchasi\u00eb verlaat n\u00e1 die uitbreek van gevegte in 1993.volgens die 1989-sensus was 341 000 inwoners, of 6,3% van die bevolking, etniese russe, 52 000 was oekra\u00efners en 100 000 grieke. sedert 1990 het 1,5 miljoen georgi\u00ebrs die land verlaat. minstens 1 miljoen etniese georgi\u00ebrs woon onwettig in rusland. die meeste van die land se immigrante kom van turkye en die volksrepubliek china.\n\n\n=== godsdiens ===\ndie meeste georgi\u00ebrs (83,9% in 2002) behoort tot die georgies-ortodokse kerk. dit is een van die oudste christelike kerke en is volgens die kerk deur andreas gestig. die historiese iberi\u00eb (die huidige oos-georgi\u00eb) het die christelike geloof in die 4de eeu n.c. aangeneem n\u00e1 sendingwerk deur st. nino van kappadosi\u00eb. die kerk het in die middeleeue outokefaal geword. die outokefalie is tydens die russiese oorheersing van die land afgestel, maar in 1917 heringestel; dit is in 1990 deur die ekumeniese patriargaat van konstantinopel erken. hoewel daar godsdiensvryheid is en die kerk en staat geskei is, word die spesiale status van die georgies-ortodokse kerk in die grondwet erken.\ngodsdienstige minderheidsgroepe sluit in moslems (9,9%), armeens-apostoliese christene (3,9%) en rooms-katolieke (0,8%). volgens 'n landwye opname het 0,8% tot ander gelowe behoort en 0,7% het geen godsdiens aangedui nie.ondanks \u2019n lang geskiedenis van godsdienstige harmonie in georgi\u00eb was daar al verskeie voorvalle van diskriminasie teen \"nietradisionele\" godsdienste, soos jehovasgetuies, deur die volgelinge van wasil mkalawisjwili, wat van sy ortodokse priestersamp onthef is.\n\n\n=== onderwys ===\ndie onderwysstelsel het sedert 2004 groot, hoewel omstrede, hervormings ondergaan. opvoeding is verpligtend vir alle kinders tussen die ouderdomme van ses en veertien. daar is drie vlakke: element\u00ear (6\u201312 jaar), basies (12\u201315 jaar) en sekond\u00ear (15\u201318 jaar), of \u2019n alternatiewe beroepsvlak van twee jaar. studente met \u2019n sekond\u00eareskool-sertifikaat het toegang tot ho\u00ebr onderwys.\nin 2008 was daar 20 instellings wat ho\u00ebr onderwys aangebied het.\n\n\n== kultuur ==\ndie georgiese kultuur het oor duisende jare ontwikkel sedert die dae van die historiese state iberi\u00eb en kolchis. dit het voortgeduur in die verenigde georgiese koninkryk onder die heerskappy van die bagrationi-dinastie. in die 11de eeu het die kultuur \u2019n goue eeu en renaissance beleef van klassieke letterkunde, kuns, filosofie, argitektuur en wetenskap.die taal georgies en die klassieke georgiese letterkunde van die digter sjota roestaweli het in die 19de eeu \u2019n herleweing ondergaan n\u00e1 \u2019n lang tydperk van onrus in die geskiedenis. dit het die basis gevorm vir romantisisme en die romanskrywers van die moderne era, soos grigol orbeliani, nikoloz baratasjwili, ilia tsjawtsjawadze, akaki tsereteli, wazja psjawela en baie ander. die kultuur is ook be\u00efnvloed deur klassieke griekeland en die romeinse, die bisantynse en later die russiese ryk.\ndie georgi\u00ebrs het hul eie, unieke drie georgiese skrifte wat volgens tradisie in die 3de eeu v.c. ontwerp is deur koning pharnavaz i van iberi\u00eb.die land is bekend vir sy uitgebreide folklore, unieke tradisionele musiek, teater, rolprentwese en kuns. bekende kunstenaars van die 20ste eeu sluit in skilders soos niko pirosmani, lado goediasjwili, elene achwlediani; balletchoreograwe soos george balantsjine, wachtang tsjaboekiani en nino ananiasjwili; digters soos galaktion tabidze, lado asatiani en moechran matsjawariani; en rolprent- en teaterregisseurs soos robert stoeroea, tengiz aboeladze, georgi danelija en otar ioseliani.\n\n\n=== argitektuur en kuns ===\ndie georgiese argitektuur is deur baie beskawings be\u00efnvloed. daar is verskeie argitektuurstyle vir kastele, torings, forte en kerke. die forte van die bo-swaneti en die kasteeldorp sjatili in chewsoereti is van die beste voorbeelde van middeleeuse kasteelargitektuur. nog voorbeelde van argitektuurstyle is onder meer roestaweli-laan in tbilisi in die hausmann-styl en die ou stasdistrik.\nkerkargitektuur meng klassieke koepels en oorspronklike basilika-styl, en is bekend as die georgiese kruiskoepelstyl. dit het in die 9de eeu in die land ontwikkel; voorheen was die meeste kerke basilikas. voorbeelde van georgiese kerkargitektuur kan ook buite die land gevind word: die batsjkowo-klooster in bulgarye (1083), die iviron-klooster op berg athos in griekeland (10de eeu) en die klooster van die kruis in jerusalem (9de eeu).\ngeorgiese kuns strek oor die voorhistoriese tye, die antieke griekse en romeinse tyd, die middeleeue en die moderne tyd. een van die beroemdste skilders van die laat 19de en vroe\u00eb 20ste eeu is niko pirosmani.\n\n\n=== musiek ===\ndie land het \u2019n lewendige musiekkultuur, wat veral bekend is vir die vroe\u00eb ontwikkeling van veelstemmigheid. baie streke het hul eie tradisionele musiek.\n\n\n=== voedselgeregte ===\ngeorgiese kos en wyn het oor eeue heen ontwikkel en is deur elke era be\u00efnvloed. een van die ongewoonste tradisies is soepra, of \"georgiese tafel\", wat ook \u2019n manier is om saam met vriende en familie te kuier. die hoof van die soepra is die tamada. hy stel die hoogsfilosofiese heildronke in en maak seker almal geniet die ete.\nverskeie streke is bekend vir hul spesifieke geregte, soos chinkali (vleiskluitjies) uit die oostelike berggebied en chatsjapoeri hoofsaaklik uit imereti, samegrelo en adzjari\u00eb. geregte is ook van lande soos rusland, griekeland en meer onlangs china na georgi\u00eb gebring.\n\n\n=== sport ===\ndie gewildste sportsoorte in die land is sokker, basketbal, rugby, stoei, judo en gewigoptel. georgi\u00eb is histories bekend vir sy fisieke opvoeding; dit is bekend dat die romeine gefassineer was deur die georgi\u00ebrs se fisieke eienskappe nadat hulle die oefentegnieke van iberi\u00eb gesien het. hulle het \u2019n standbeeld van die iberiese koning pharsman opgerig nadat hy georgiese oefenmetodes tydens \u2019n besoek aan rome demonstreer het.die gewildste stoeistyl is kakhetian. ouer style bestaan ook wat minder algemeen is; die streek khevsureti het byvoorbeeld drie verskillende style. nog gewilde sporte in die 19de eeu was polo en lelo burti (\u10da\u10d4\u10da\u10dd \u10d1\u10e3\u10e0\u10d7\u10d8), \u2019n tradisionele georgiese sportsoort wat later deur rugby vervang is. rugby word as nasionale sport van georgi\u00eb beskou. die georgiese nasionale rugbyspan, met die bynaam lelos, het tot dusver vir ses rugbyw\u00eareldbekertoernooie gekwalifiseer, maar nog nie tot die uitklopfase deurgedring nie. hulle behoort tot die sterkste europese spanne buite die sesnasies-toernooi en ding gereeld met ander opkomende rugbyspanne in die europese rugbykampioenskap mee. veral wedstryde teen die politieke aartsvyand rusland geniet groot aandag en word as 'n soort \"dawid teen goliat\" beskou, veral as gevolg van georgi\u00eb se sterk wenrekord teen die noordelike buurland. sedert 2002 ding georgi\u00eb en roemeni\u00eb om die antimbeker mee; di\u00e9 beker is na die metropolis van moenteni\u00eb en dobroedja van die roemeens-ortodokse kerk, die georgi\u00ebr antim iverianul, genoem.\nook motorsport word beoefen. die roestawi internasionale motorpark, wat oorspronklik in 1978 gebou is, is in 2012 heropen n\u00e1 opknappingswerk van $20 miljoen volgens die fia-regulasies en word as die eerste professionele renbaan in die kaukasusstreek beskou. die destydse georgiese president micheil saakasjwili het aan die inwydingsplegtigheid op 29 april 2012 deelgeneem en persoonlik 'n formel-3-renmotor bestuur.\n\n\n== ekonomie ==\ndaar is argeologiese bewyse dat georgi\u00eb al sedert antieke tye handel dryf met ander lande, hoofsaaklik vanwe\u00eb sy ligging aan die swartsee en later aan die historiese syroete. goud, silwer, koper en yster word tradisioneel in die kaukasua-berge gemyn. wynmakery is ook \u2019n baie ou tradisie. regdeur georgi\u00eb se moderne geskiedenis was landbou en toerisme groot bronne van inkomste vanwe\u00eb die land se klimaat en topografie.vir die grootste deel van die 20ste eeu was georgi\u00eb se ekonomie deel van die sowjetunie se beheerde ekonomie. sedert onafhanklikwording in 1991 het die georgiese ekonomie strukturele hervormings ondergaan om \u2019n vryemarkekonomie te vestig. nes ander voormalige sowjetrepublieke het \u2019n ekonomiese ineenstorting georgi\u00eb in die gesig gestaar. die burgeroorlog en milit\u00eare konflik in abchasi\u00eb en suid-osseti\u00eb het die krisis vererger. die landbou en nywerheid het agteruitgegaan en teen 1994 het die bbp gekrimp tot \u2019n kwart van wat dit in 1989 was. die eerste internasionale hulp uit die weste is in 1995 verleen deur die w\u00eareldbank, internasionale monet\u00eare fonds (imf) en duitsland.\nsedert die vroe\u00eb 21ste eeu was daar merkbare positiewe ontwikkelings in die ekonomie. in 2007 het georgi\u00eb se re\u00eble bbp \u2019n groeikoers van 12% bereik en dit het die land een van die vinnigs groeiende ekonomie\u00eb in oos-europa gemaak.die russiese verbod op die invoer van wyn uit georgi\u00eb en moldowa in 2006 en die verbreking van finansi\u00eble bande in 2007 is deur die imf as \u2019n \"eksterne skok\" beskryf \u2013 rusland was tot in 2007 een van georgi\u00eb se grootste handelsvennote. boonop het rusland die prys van gas vir georgi\u00eb verhoog. dit het inflasie die hoogte laat inskiet.vandag is georgi\u00eb in \u2019n groter mate deel van die w\u00eareldwye handelsnetwerk. die grootste bron van inkomste is steeds uit toerisme om die swartsee. volgens die regering is daar 103 oorde in verskillende klimaatsones in die land. toeriste-aantreklikhede sluit in meer as 2 000 mineraalbronne en meer as 12 000 historiese en kulturele monumente, waarvan vier unesco-w\u00earelderfenisgebiede is (die bagrati-katedraal koetaisi, die gelati-klooster, die historiese monumente van mtscheta en die bo-swaneti). van die land se belangrikste produkte is sitrusvrugte, tee, metale, chemikalie\u00eb en tekstielprodukte. georgi\u00eb het verder aansienlike hidro\u00eblektrisiteitsbronne. sy grootste invoerprodukte is gas, olieprodukte, masjinerie en onderdele, en vervoertoerusting. die chroniese tekort aan energie- en gastoevoer in die verlede is oorbrug deur toenemende invoere uit azerbeidjan in plaas van rusland.\ngeorgi\u00eb is ook \u2019n belangrike internasionale vervoertussenganger danksy die hawens van batoemi en poti, die oliepyplyn van bakoe deur tbilisi na ceyhan (die bakoe-tbilisi-ceyhan-pyplyn) en \u2019n parallelle pyplyn, die suid-kaukasus-pyplyn.\ndienste (wat nou 65% van die bbp uitmaak) in plaas van landbou (10,9%) word \u2019n al hoe groter faktor in georgi\u00eb se ekonomie, wat in 2008 ondanks die internasionale finansi\u00eble krisis met 2,3% gegroei het. in 2010\u2013'12 het die ekonomie \u2019n groeikoers van 6% per jaar getoon. die re\u00eble bbp het in 2010 met 6,3% gegroei en in 2011 het dit gestyg tot 7%. buitelandse beleggings, wat voor die 2008-konflik die kern van die ekonomiese groei was, het egter nog nie ten volle herstel nie en werkloosheid was in 2010 steeds 16,3%.georgi\u00eb hoop om in die toekoms ekonomiese groei te stimuleer deur belasting, buitelandse beleggings, hidro\u00eblektrisiteit, landbou, toerisme en tekstielvervaardiging. die regering het ook lof van die w\u00eareldbank gekry vir sy stryd teen korrupsie, wat ook \u2019n positiewe uitwerking op die ekonomie het.\n\n\n=== vervoer ===\nvervoer vind plaas per spoor, pad, lug en waterwe\u00eb. vanwe\u00eb sy posisie in die kaukasus en aan die swartsee is georgi\u00eb \u2019n sleutelland waardeur energie-invoere van azerbeidjan na die europese unie plaasvind. die land het in onlangse jare baie geld bestee aan die modernisering van sy vervoerstelsels. die bou van nuwe paaie was \u2019n prioriteit en dus het die paaie by groot stede soos tbilisi drasties verbeter. binnelandse paaie is egter steeds in \u2019n swak toestand en tot op datum is nog net een nasionale snelweg, die \u10e1 1, gebou.die georgiese spoorweg verskaf \u2019n belangrike verbinding met die kaukasus, asook tussen die swart- en kaspiese see. dit het die land in staat gestel om voordeel te trek uit toenemende energie-invoere van azerbeidjan en die europese unie, die oekra\u00efne en turkye. die spoorweg het sedert 2004 nuwe treine aangeskaf en die bestuur hervorm om die diens doeltreffender en geriefliker te maak. groot klem word ook gel\u00ea op infrastruktuele ontwikkeling, veral vir die tbilisi-spoorwegaansluiting. nog \u2019n projek wat beplan word, is \u2019n kars-tbilisi-bakoe-spoorlyn wat \u2019n belangrike standaard-spoorverbinding sal verskaf tussen \u2019n groot deel van die kaukasus en turkye.lug- en seevervoer word ook uitgebrei \u2013 eersgenoemde vir veral passasiers en laasgenoemde vir hoofsaaklik vrag. georgi\u00eb het tans vier internasionale lughawens; die grootste is die tbilisi internasionale lughawe \u2013 die tuiste van die georgiese lugdiens, wat vlugte na talle groot europese stede bied. ander lughawens is redelik onderontwikkel, maar planne bestaan om di\u00e9 probleem op te los.daar is verskeie seehawens aan die swartsee; die grootste is by batoemi en is \u2019n belangrike vragterminaal in die kaukasus wat dikwels ook deur azerbeidjan gebruik word. passasiersveerbote verbind georgi\u00eb met turkye en die oekra\u00efne.\n\n\n== verwysings ==\n\n\n== eksterne skakels ==\n(en)  toerisme-inligting oor georgi\u00eb op wikivoyage\n(ka)  amptelike webwerf van die georgiese president\n(ka)  amptelike webwerf van die georgiese regering\n hierdie artikel is vertaal uit die engelse wikipedia"