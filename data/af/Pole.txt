"pole (pools: polska, [\u02c8p\u0254lska], ), amptelik die republiek pole (pools: rzeczpospolita polska, [\u0290\u025bt\u0361\u0282p\u0254\u02c8sp\u0254lita \u02c8p\u0254lska], ), is 'n land in sentraal-europa. dit grens aan duitsland, tsjeggi\u00eb, slowakye, oekra\u00efne, wit-rusland, rusland en litaue. in administratiewe opsig word pole in 16 woiwodskappe (pl. wojew\u00f3dztwo, enkelvoud wojew\u00f3dztwa) verdeel.\nsy geografiese ligging het 'n beduidende invloed op pole se dikwels onstuimige historiese ontwikkeling uitgeoefen. magtige buurlande soos rusland en duitsland het verskeie kere geleenthede waargeneem om pole binne te val en te beset. die tweede w\u00eareldoorlog het die mees onlangse grensveranderings meegebring \u2013 terwyl pole in die ooste gebiede met swak grond aan die destydse sowjetunie moes afstaan, het duitse gebiede met ryk landbougrond en 'n goed ontwikkelde infrastruktuur in die weste en noordooste onder poolse administrasie gekom. sedert 1945 vorm die oder- en nei\u00dfe-riviere die westelike grenslyn met duitsland.\naangesien die geografiese sentrum van europa naby vilnius in litaue gele\u00eb is, maak pole deel uit van sentraal-europa. dikwels word na lande soos pole, tsjeggi\u00eb en hongarye as oostelike sentraal-europa verwys \u2013 'n term wat ook benadruk dat al hierdie state voormalige oosbloklande is en almal in die 1990's 'n proses van politieke en ekonomiese hervormings begin het.\npole is 'n stigterslid van die verenigde nasies en die ovse en het in 1996 by die oeso, op 12 maart 1999 by die navo en op 1 mei 2004 by die europese unie aangesluit.\n\n\n== etimologie ==\ndie inheemse poolse naam vir pole is polska. di\u00e9 naam is ontleen aan die polane, 'n wes-slawiese stam wat die wartabekken in die huidige groot-pole-streek bevolk het (6de\u20138ste eeu n.c.). di\u00e9 stam se naam is ontleen aan die protoslawiese selfstandige naamwoord pole wat \"akker\" beteken en op sy beurt ontleen is aan die proto-indo-europese woord *pleh\u2082- wat na \"platteland\" verwys. die etimologie sinspeel die topografie van die streek en die plat landskap van groot-pole. in die middeleeue is die latynse naam polonia wyd gebruik in europa om na pole te verwys.die land se alternatiewe arga\u00efese naam is lechia en sy lettergreep-wortel bly in amptelike gebruik in verskeie tale, waaronder hongaars, litaus en persies. di\u00e9 eksoniem is dalk ontleen aan \u00f3f ljech, 'n legendariese leier van ljechi\u00eb, \u00f3f van die ljache, 'n wes-slawiese stam wat gebly het in die mees suidoostelike hoek van klein-pole. die oorsprong van di\u00e9 stam se naam is die ou poolse woord l\u0119da (\"eenvoudig\"). aanvanklik is albei name, lechia en polonia, uitruilbaar gebruik wanneer middeleeuse kroniekskrywers verwys het na pole.\n\n\n== geografie ==\n\n\n=== hooflandskappe ===\npole word in geografiese opsig in vyf hooflandskappe verdeel:\n\ndie oosseekus in die noordweste wat vanuit die pommerse tot by die baai van gda\u0144sk strek,\ndie laagliggende gebiede van die sentraal-europese vlakte met vier groot mereplato's (die mereplato van masuri\u00eb, die kasjoebiese, pommerse en groot-poolse mereplato) wat almal deel uitmaak van die golwende baltiese heuwelland,\ndie riviervalleie van silesi\u00eb en masowi\u00eb suid van die vlakte,\ndie bergreekse van suid-pole met die krakows-cz\u0119stochowase jura, die heiligkruis-gebergte, die beskiede, die woudkarpate of bieszczady, die sudete en die ho\u00eb tatra, wat die hoogste bergreeks in hierdie streek vorm.driekwart van pole se huidige oppervlakte word deur vlaktes beslaan wat tydens die laaste ystydperk (die sogenaamde weichsel-ystydperk) gevorm is en grotendeels laer as 200 meter bo seevlak is. die kusgebiede langs die oossee word deur talle skoorwalle en strandmere gekenmerk, terwyl twee baaie, die pommerse baai in die weste en die baai van gda\u0144sk in die ooste, diep na die binneland in strek.\nby die laagliggende kusvlakte sluit die golwende jonger morenelandskap van die baltiese heuwelland met sy talle mere aan. hierdie landskap word deur die weichsel-riviervlakte in twee plato's, die pommerse mereplato in die weste en die mereplato van masoere in die ooste, verdeel. wye sanderige riviervalleie, wat tydens die ystydperk deur smeltwater gevorm is, lei oor na die laagliggende ouer morenelandskap van die sentraal-poolse vlakte.\nverder suidwaarts is die noue sudete-bergreeks in die weste gele\u00eb, wat met sy hoogste bergspits, die \u015bnie\u017cka (tsjeggies sn\u011b\u017eka, duits schneekoppe) in die reusegebergte, tot 1 602 meter bo seevlak rys, asook die klein-poolse hoogplato en die lublinse bergland in die ooste. in die uiterste suide strek die uitlopers van die wes-karpate tot by poolse grondgebied, met die beskide-bergreeks in die ooste en \u2013 verder weswaarts \u2013 die bergreeks ho\u00eb tatra.\n\n\n=== landsgrense ===\ndie grense van pole se staatsgebied was in die verlede dikwels onderhewig aan veranderings. terwyl sommige geweste net tydelik deel uitgemaak het van pole, is daar ook gebiede langs die warta- en wis\u0142a-riviere en tussen die karpate-bergreeks en die oossee wat voortdurend die kernland van pole gevorm het.\nin die tydperk tussen die 16de en 18de eeu het pole se oppervlakte sowat een miljoen vierkante kilometer beslaan. voor die poolse delinge in die laat 18de eeu het dit nog 733 000 vierkante kilometer beloop. nadat pole in 1795 deur rusland, pruise en oostenryk geannekseer is, het die land 123 jaar lank van die politieke landkaart van europa verdwyn. toe pole n\u00e1 die eerste w\u00eareldoorlog in 1918 as 'n selfstandige nasie herstel is, het sy oppervlakte 388 000 vierkante kilometer beloop.\ndie huidige grense van pole is n\u00e1 die tweede w\u00eareldoorlog deur die geallieerde moondhede \u2013 die verenigde koninkryk, die verenigde state en die sowjetunie \u2013 tydens die vredeskonferensies van jalta en potsdam vasgel\u00ea. pole moes destyds sowat 'n vyfde van sy oppervlakte aan die sowjetunie afstaan. die poolse landsgrense is in noordelike en westelike rigting verskuif \u2013 die noordelike grens tot by die oossee, warmia (ermland) en mazury (masuri\u00eb), die westelike grens tot by die riviere odra en nysa nysa \u0142u\u017cycka. in die ooste het die bugrivier die nuwe grenslyn met die sowjetunie gevorm.\ndanksy die inlywing van duitse gebiede \u2013 warmia en mazury, die pommerse mereplato (pojezierze pomorskie), die gebied van lubusk, dolny sl\u0105sk (neder-silesi\u00eb) en 'n gedeelte van g\u00f3rny sl\u0105sk (opper-silesi\u00eb) het gebiede met 'n totale oppervlakte van sowat 100 000 vierkante kilometer onder poolse administrasie gekom, terwyl die land gebiede in die ooste (wile\u0144szczyzna, polesie, wo\u0142y\u0144, podole) met 'n oppervlakte van 180 000 vierkante kilometer aan die sowjetunie afgestaan het. as gevolg van hierdie grensveranderings kom die huidige poolse staatsgebied met di\u00e9 van sowat 1 000 jaar gelede grootliks ooreen.\n\n\n=== riviere ===\ndie langste riviere in pole is die wis\u0142a met 1 022 km, die grensrivier oder (odra) met 840 km, die warta met 795 km en die boeg met 774 km. die boeg vloei langs die poolse oosgrens. wis\u0142a en oder vloei vanuit die suide deur die hele land in noordelike rigting en mond net soos talle kleiner riviere in pommere in die oossee uit. hierdie twee groot riviere oorheers die hidrografies-fluviatiele struktuur van die land.die \u0142yna- en angrapa-riviere mond via die pregel en ha\u0144cza in die nemunas en uiteindelik die oossee. daarnaas mond 'n aantal kleiner riviere soos die jizera in die sudete-bergreeks via die elbe in die noordsee uit. die orawa-rivier uit die beskiede-bergreeks mond net soos enkele kleiner riviere uit die woudkarpate via waag, donau en dnister in die swartsee uit.\nvanwe\u00eb pole se oorgangsklimaat tussen see- en vastelandse klimaat deel baie poolse riviere tipiese kenmerke met russiese riviere. hulle bevries in die winter, terwyl die lente vanwe\u00eb swaar sneeusmelting 'n hoogwaterseisoen is waartydens riviere dikwels hul walle oorstroom.\ndie poolse riviere, wat vandag deur kanale met mekaar verbind is, het al vroeg as waterwe\u00eb gedien. so het die wikings tydens hul rooftogte deur europa met hul langskepe die wis\u0142a en oder bevaar. in die middeleeue en die vroe\u00eb moderne tydperk, toe pole-litaue tot een van die beduidendste europese graanprodusente ontwikkel het, is agrariese produkte op die wis\u0142a in rigting van gda\u0144sk en verder na wes-europa vervoer. baie renaissance- en barok-stoorhuise vir graan, wat in stede langs die rivier opgerig is, getuig vandag nog van di\u00e9 florerende handel.\n\n\n=== mere ===\npole is ryk aan mere \u2013 meer as 9 300 van hierdie waterliggame het 'n oppervlak van meer as een hektaar. behalwe vir finland is daar in geen ander europese land meer mere per vierkante kilometer as in pole. die grootste mere met 'n oppervlak van meer as 100 km\u00b2 is \u015bniardwy en mamry in masuri\u00eb en die lebameer (jezioro \u0142ebsko) en jezioro drawsko in pommere. talle mere is deur riviere en kanale met mekaar verbind en vorm sodoende 'n uitgestrekte netwerk van waterwe\u00eb.\npoolse mere kan rofweg in twee kategorie\u00eb verdeel word \u2013 die waterliggame in die mereplato's van noord-pole (veral in masuri\u00eb, pommere, kasjoebi\u00eb en groot-pole) en die bergmere in die tatra-bergreeks waarvan die morskie oko die grootste ten opsigte van die oppervlak is. die diepste mere is die ha\u0144cza-meer (meer as 100 m) in die mereplato van wigry, oos van masuri\u00eb in die woiwodskap podlachi\u00eb, drawsko (83 m) en die bergmeer wielki staw polski (\"groot poolse meer\") in die \"vallei van die vyf poolse mere\".\nvan die vroegste menslike nedersettings in pole het langs die oewers van mere in die groot-poolse mereplato ontstaan, soos die paalhuise van biskupin, 'n dorp van meer as 1 000 inwoners wat in die 7de eeu v.c. gestig is. die voorouers van die huidige pole, die polane, het hul eerste forte op meereilande (ostr\u00f3w) gebou. so was die regeringsetel van die legendariese vors popiel in die 8ste eeu in kruszwica by die gopolomeer gele\u00eb. die eerste histories gedokumenteerde heerser van pole, hertog mieszko i, het sy paleis in pozna\u0144 op 'n eiland in die wartarivier laat bou.\n\n\n== klimaat ==\npole is in 'n oorgangsgebied tussen die gematigde klimaatsone van sentraal-europa met sy maritieme invloede en die kontinentale klimaat van oos-europa gele\u00eb. die gematigde klimaat van pole het dus in die oostelike en suidoostelike landsdele meer kontinentale kenmerke. die \"skeidingslyn\" tussen atlantiese en vastelandse lugmassas loop langs die pars\u0119ta-rivier wat naby kolobrzeg (kolberg) in die oossee uitmond. die klimaat wes van hierdie rivier is meer gematig, en die gebied ervaar kleiner temperatuurskommelings as die streke oos daarvan.\ndie poolse somers is oor die algemeen matig warm tot warm met gemiddelde temperature tussen 16 en 19 \u00b0c, terwyl die kwik tydens die relatief koue winters tot gemiddeldes van tussen 0 \u00b0c in die noordweste van die land en \u20135 \u00b0c in die suidooste kan daal. veral die hoogliggende karpate-berggebied word deur temperatuuruiterstes gekenmerk.\nre\u00ebnvalle kom dwarsdeur die jaar voor, waarby die winters in die oostelike landsdele dikwels dro\u00ebr as die somers is. die gemiddelde jaarlikse neerslae (550 millimeter in warskou) is in die suidweste ho\u00ebr as in die noordooste.\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== nasionale simbole ==\n\n\n=== staatswapen ===\ndie poolse staatswapen (pools: god\u0142o polski), die wit arend op 'n rooi agtergrond, is vir die eerste keer in 1228 deur hertog leszek die witte as se\u00ebl gebruik. vanaf 1241 is dit as nasionale wapen gedokumenteer, en ook die landskleure rooi en wit, wat aanvanklik deur poolse magte gebruik is, dateer uit die 13de eeu.\nmet die stigting van die volksrepubliek van pole n\u00e1 die tweede w\u00eareldoorlog is die arend se kroon uit die staatswapen verwyder. eers met die wysiging van die poolse grondwet op 30 desember 1989 is die amptelike staatsnaam weer na \"republiek van pole\" verander en die arend se kroon heringevoer.\n\n\n=== nasionale vlag ===\ndie nasionale vlag van pole met twee ewe groot horisontale bande in die kenkleure rooi en wit word sedert die stigting van die tweede republiek in 1918 gehys. wit versinnebeeld onskuld en morele integriteit, terwyl rooi die strome bloed simboliseer wat pole in hulle stryd vir vryheid en die onafhanklikheid van hul nasie gestort het.\n\n\n=== nasionale volkslied ===\ndie nasionale volkslied \u2013 \"pole behoort nog steeds vir ewig aan ons\" \u2013 dateer uit die tydperk van die poolse delinge en is 'n getoonsette gedig deur j\u00f3zef wybicki (1747\u20131842) wat moontlik ook die melodie geskryf het. toe pole van die europese politieke landkaart verdwyn het, is dit vir die eerste keer deur poolse soldate in itali\u00eb gesing.\ndie staatswapen, nasionale vlag en nasionale volkslied is in die poolse grondwet vasgeskryf.\n\n\n== demografie ==\n\ndie pole (pools polacy, eenvoud polak) is 'n wes-slawiese volk wat oorspronklik uit 'n verskeidenheid stamme, waaronder polane, chorwate, kujawi\u00ebrs, masowi\u00ebrs en jadzwinge, ontstaan het. die oorgrote meerderheid van die poolse bevolking (38,5 miljoen in desember 2014) is aanhangers van die rooms-katolieke kerk. volgens hul dialekte, tradisionele kleredragte en sedes word die pole in 'n westelike, 'n noordelike en 'n suidelike groep onderverdeel.\nvanwe\u00eb die groot etniese en demografiese veranderings n\u00e1 die tweede w\u00eareldoorlog is die oorgrote meerderheid van pole se bevolking etniese pole (98,7 persent). daar is net vier beduidende minderhede \u2013 duitsers (veral in die westelike bo-silesi\u00eb rondom die stad opole, duits oppeln), oekra\u00efners in suidoos-pole, wit-russe in die noordooste en litauers naby die grens met litaue.\nas gevolg van laer geboortesyfers en emigrasie het die poolse bevolking in die laat 20ste en vroe\u00eb 21ste eeu negatiewe groei getoon. in 2008 het die geboortesyfer effens gestyg tot 1,31 kinders per vrou, en danksy die 414 000 geboortes, wat aangeteken is, het die poolse bevolking vir die eerste keer in elf jaar weer gegroei tot 38,135 miljoen. volgens die sentrale statistieke buro (gus) is pole se bevolking moontlik kleiner as oorspronklik beraam. gegewens van die sensus in 2011 dui daarop dat die land tans slegs 37,2 miljoen inwoners het.die demografiese ontwikkeling was daarnaas sedert die middel van die 20ste eeu deur 'n verstedelikingsproses gekenmerk wat nog steeds aan die gang is. tans woon sowat 63 persent van die poolse bevolking in stedelike gebiede, waarby die gebied rondom warskou, die nywerheidsgebiede rondom \u0142\u00f3d\u017a in sentraal-pole, die hawestede szczecin, gdynia, gda\u0144sk en elbl\u0105g asook die nywerheidsgebiede van bo-silesi\u00eb in die suide die hoogste bevolkingsdigthede het. in teenstelling hiermee het sommige geweste in noordoos-pole minder as tien inwoners per vierkante kilometer.\n\n\n=== polonia ===\npole is al meer as 'n eeu 'n emigrasieland. die grootste emigrasiegolwe het in die tydperk tussen 1900 en 1918 en n\u00e1 1945 plaasgevind. so het honderdduisende pole in die mynbou en swaar nywerhede van die duitse ruhrgebied kom werk. danksy die politieke omwenteling van 1989 het honderdduisende pole die kans gekry om ten minste tydelik in die buiteland te werk. byna elke poolse gesin is sodoende deur migrasie geraak.\nso is daar naas die inheemse bevolking van sowat 38 miljoen is ook beduidende groepe van pole in die buiteland, die sogenaamde \"polonia\" wat op altesaam 15 miljoen beraam word (insluitende burgers van poolse afkoms) \u2013 waaronder die verenigde state (tussen ses en tien miljoen, waarvan baie hulle in chicago gevestig het), duitsland (1,5 miljoen), brasili\u00eb (800 000), frankryk (tussen 700 000 en 1 miljoen) en enkele honderdduisend in die verenigde koninkryk en die republiek van ierland.\nby die polonia word ook etniese pole in rusland, oekra\u00efne en ander voormalige sowjet-republieke gereken (altesaam sowat twee miljoen), waarvan wit-rusland (400 000), litaue (260 000) en oekra\u00efne (200 000).\ndie aantal pole wat na die verenigde state emigreer het sedert pole se toetreding tot die europese unie (eu) in 2004 merkbaar afgeneem, maar steeds meer poolse burgers het hulle in ander lidstate van die eu lande gevestig. volgens 'n verslag, wat deur die amerikaanse migration policy institute in washington, dc gepubliseer is, het in 2009 altesaam 1,5 miljoen pole in eu-lidstate \u2013 veral in die verenigde koninkryk, duitsland en die republiek van ierland \u2013 gebly.\n\n\n=== nasionale minderhede ===\ndie poolse staat het die regte van nasionale en etniese minderhede (met die uitsondering van etniese duitsers as grootse etniese minderheid) reeds voor die politieke omwenteling van 1989 erken. minderhede het onder meer oor hul eie kulturele en ander verenigings beskik, alhoewel hulle aktiwiteite deur die staat dopgehou is. tans word die regte van minderhede deur die wetgewer en plaaslike owerhede beskerm.\nweens die gebrek aan statistieke oor die poolse minderheidsbevolkings kan die getalle vir die meeste klein minderhede net beraam word. hieronder val kasjoebi\u00ebrs, masuri\u00ebrs, lemke, slowake, tsjegge, sinti en roma, tatare, russe en armeni\u00ebrs.\n\n\n==== duitsers ====\ndie bestaan van 'n beduidende duitse minderheid in pole is eers n\u00e1 die politieke omwenteling deur die owerheid erken. volgens duitse wetgewing en regspraak is die duitsers in pole oorwegend duitse staatsburgers of nakomelinge van duitse burgers wat volgens die grensverskuiwing in 1945 'n minderheid in die poolse staat geword het.\nn\u00e1 die nasionaal-sosialistiese besettingsbeleid in pole en oos-europa het in die oostelike gebiede van die voormalige duitse ryk een van die mees dramatiese bevolkingsverskuiwings in die moderne geskiedenis plaasgevind. reeds voordat die potsdamse protokol van 2 augustus 1945 onderteken was, is sowat 400 000 etniese duitsers uit gebiede binne die duitse grense van 1937 verdryf. saam met mense wat op bevel van duitse owerhede, die duitse weermag of volgens hul eie besluit voor die rooi le\u00ebr gevlug het, het die aantal vlugtelinge uit pommere, oos-pruise, oos-brandenburg en silesi\u00eb uiteindelik sewe miljoen beloop. daarnaas is 1,3 miljoen sogenaamde volksdeutsche (etniese duitsers) uit pole binne die grense van 1939 verdryf.\ndie poolse owerheid het n\u00e1 de tweede w\u00eareldoorlog 'n beleid van etniese \"verifikasie\" ingestel waarvolgens sowat 1,1 miljoen duitse burgers as etniese pole \"geklassifiseer\" is. hulle het die reg gekry om as \"outogtone bevolking\" in die land te bly om in die poolse kultuur geassimileer te word. daarenteen het die owerheid vanaf die laat 1950's geweier om ander etniese duitsers wat nog in die land gebly het amptelik as minderheid te erken en vir hulle minderheidsregte soos kulturele outonomie te gun. hulle is onder druk geplaas om te emigreer.\ntans word die aantal etniese duitsers in pole op sowat 570 000 beraam. volgens die \"ooreenkoms oor goeie buurmanskap en vriendskaplike samewerking\", wat op 17 junie 1991 tussen die bondsrepubliek duitsland en die republiek van pole gesluit is, word die regte van die duitse minderheid deur die poolse staat beskerm.\ndie duitsers in pole beskik oor hul eie kulturele en belangegroepe. aangesien groter dele van die duits-poolse bevolking in die gebied rondom die stad opole (duits: oppeln) en in opper-silesi\u00eb saamgetrek is, beskik hulle nou oor die moontlikheid om gebruik te maak van instrumente van plaaslike selfbestuur. die poolse verkiesingswette gee bepaalde politieke voorregte aan minderhede \u2013 hulle verkiesingskomitees kan ook in gevalle waar hulle minder as vyf persent van die uitgebragte stemme in 'n verkiesing op hulle verenig het, afgevaardigdes na gewestelike rade en die nasionale parlement stuur. so het die duitse minderheid in die algemene verkiesing van 2001 twee setels in die sejm verower.\n\n\n==== oekra\u00efners, wit-russe en litauers ====\ndie aantal etniese oekra\u00efners in pole word op tussen 160 000 en 300 000 beraam. die meeste van hulle is reeds in die poolse kultuur geassimileer. die oorspronklike oekra\u00efnse bevolking van galisi\u00eb (suidoos-pole) is as moontlike ondersteuners van die oekra\u00efnse opstandsle\u00ebr, wat 'n burgeroorlog teen die poolse le\u00ebr gevoer het, in 1947 gedwonge verskuif en dwarsoor die land \u2013 veral in die voormalige duitse gebiede in die noorde en weste \u2013 hervestig. die oorgrote meerderheid etniese oekra\u00efners (80 persent) is aanhangers van die geunieerde (grieks-)katolieke kerk.\ndie wit-russiese bevolking van pole (tussen 200 000 en 250 000 mense) is in nedersettings naby bia\u0142ystok in oos-pole gekonsentreer. hulle is oorwegend lede van die outokefale ortodokse kerk van pole wat sy onafhanklikheid van die moskouse patriarg bewaar het. verstedelikte wit-russe is dikwels in die poolse bevolking geassimileer.\ndie tussen 20 000 en 25 000 poolse litauers is in drie noordoos-poolse munisipaliteite (pu\u0144sk, sejny en szypliszki) gekonsentreer, maar vorm slegs in pu\u0144sk die meerderheid (85 persent van die bevolking). kleiner groepe etniese litauers kan in alle groot poolse stede aangetref word.\ndie regte van hierdie nasionale minderhede, waaronder die reg op onderwys in hul eie taal, is in ooreenkomste met die oekra\u00efne en wit-rusland (1992) en in die pools-litause vriendskapsverdrag van 1994 vasgel\u00ea.\n\n\n==== jode ====\ndie geskiedenis van jode in pole strek terug tot die 10de eeu en sluit lang periodes van godsdienstige verdraagsaamheid en relatiewe welvaart in, desondanks die grootskaalse volksmoord gedurende die duitse besetting van pole vanaf 1939. die veranderende houding teenoor andersgelowiges en anderssprekendes moet teen die agtergrond van pole se dikwels dramatiese en traumatiese geskiedenis gesien word. dit het uitgeloop op 'n etnies en godsdienstig betreklik homogene staat en bevolking soos dit vandag bestaan.\ndie koninkryk pole was vanaf sy stigting in die 9de eeu een van die mees verdraagsame state in europa. met die sogenaamde \"statuut van kalisz\", wat in 1264 deur hertog boles\u0142aw die vrome van groot-pole (1221\u22121279) ingestel en deur koning kasimierz die grote in 1334 bevestig en uitgebrei is, is aan jode verreikende regte toegestaan. dit was die basis vir die ontstaan van een van die grootste en lewendigste joodse gemeenskappe in europa. die politieke, kulturele en godsdienstige verswakking van die pools-litause gemenebes deur vreemde invalsmagte en maatskaplike omwentelinge soos die protestantse hervorming en die daaropvolgende rooms-katolieke teenreformasie het vanaf die 17de eeu 'n nadelige uitwerking op pole se tradisionele verdraagsaamheid gehad. net soos vir ander etniese en godsdienstige minderhede het die situasie vir poolse jode begin versleg.\nna die poolse delinge en die einde van pole as onafhanklike staat in 1795 het joodse pole onderdane van rusland, oostenryk en pruise geword en is hul regstatus deur hierdie moondhede bepaal. met die hervestiging van 'n onafhanklike poolse staat n\u00e1 die eerste w\u00eareldoorlog in 1918 was pole se meer as drie miljoen jode steeds een van die grootste joodse gemeenskappe ter w\u00eareld.\nkort voor die duitse inval in pole is die joodse bevolking op 3,35 miljoen beraam. die nasionaal-sosialistiese beleid om van pole 'n regsvrye ruimte te maak het die agtergrond vir 'n ongekende stelselmatige massamoord op poolse elites en jode gevorm. vir die vernietiging van poolse en ander europese jode is verdelgingskampe op industri\u00eble skaal ingerig. sowat 90 persent van die totale joodse bevolking in pole is uitgewis.\nfundamentalistiese strominge speel steeds 'n rol in rooms-katolieke kringe. sommige rooms-katolieke pole was en is, soos ander europe\u00ebrs, nie vry van anti-semitiese houdings nie. orals in oos-europa was nazi-besetters sinies genoeg om plaaslike etniese spanninge en anti-joodse gevoelens vir hul vernietigingsbeleid in te span. so het enkele pole, ondanks hulle haat teen duitse besetters, 'n aktiewe rol gespeel in die joodse volksmoord, en het een anti-joodse pogrom nog n\u00e1 die oorlog in 1946 in kielce voorgekom. baie ander poolse burgers het egter hul eie en die lewens van hul familielede op die spel geplaas om jode van die uitwissing deur duitse nasionaal-sosialiste te red.\ntoe poolse studente in 1968, net soos elders in europa, protes aangeteken het teen die heersende bewind, spesifiek die kommunistiese regering se sensuurmaatre\u00ebls en sy ferm optrede teen kritici uit studentegeledere, het die maghebbers teruggeval op ou anti-semitiese retoriek en hul aanvoerders as \"sionisties\" en \"anti-poolsgesind\" bestempel. n\u00e1 die ses dae-oorlog in junie 1967 het in verskillende oosbloklande politiesgemotiveerde antisionisme kop begin uitsteek \u2013 moskou het in die konflik tussen israel en sy arabiese buurlande die arabiese saak gesteun en nie geskroom om oor te gaan tot politieke suiweringe wat joodse partylede en burgers geteiken het nie. tussen 1968 en 1972 het sowat 20 000 joodse burgers onder die druk van anti-joodse, anti-sionistiese en anti-israeliese propaganda uit pole ge\u00ebmigreer.in februarie 2019 het die uitlatings van 'n israeliese minister wat beweer het dat \"pole antisemitisme met hul moedersmelk inkry\" tot diplomatieke spanninge en proteste in pole gelei. die poolse premier mateusz masowiecki het die anti-poolse bewerings as \"rassisties\" bestempel.\n\n\n=== tien grootste stede in pole ===\n\n\n== geskiedenis ==\n\n\n=== vroe\u00eb geskiedenis ===\ndie oudste menslike spore, wat in die rivierlandskappe van die wis\u0142a en odra ontdek is, is sowat 100 000 jaar oud. die neandertalers (homo sapiens neandertalis), wat gebiede in die suide van die land bewoon het, was nog jagters, en eers tussen 8 000 en 5 500 v.c. het mense van die middelsteentydperk (homo sapiens sapiens) die eerste permanente nedersettings gestig. hierdie vroe\u00eb beskawing het sy oorsprong in die donou-gebied gehad.\ntussen die 13de en 3de eeu v.c. het pole deel van die sogenaamde lausitz-beskawing gemaak wat vanaf die huidige sakse in suidoos-duitsland tot by die wis\u0142a-rivier uitgebrei het. aanvalle deur asiatiese stamme het die bewoners genoodsaak om hulself in groter groepe te organiseer en hul nedersettings te versterk. 'n voorbeeld van hierdie soort dorpe was biskupin (tussen 700 en 400  v.c.) wat op 'n eiland gestig is en deur 'n beskermingswal omring was. navorsers beraam die inwonertal op tussen 1 000 en 1 200.vanaf die 6de eeu v.c. is pole verskeie kere deur skitiese en sarmatiese stamme uit die ooste en \u2013 vanuit die weste \u2013 deur keltiese en germaanse stamme aangeval, tog het die invallers hulle dikwels in die verowerde gebiede gevestig en met die inheemse bevolking vermeng. en alhoewel hierdie invallers gereeld verwoesting gesaai het, het hulle nogtans die belangstelling van vreemde handelaars in die poolse geweste gewek en sodoende handels- en kulturele bande met ander volke aangemoedig. die oudste spore van die historiese barnsteenroete, wat vanuit die oosseekus tot rome geloop het, word in die 5de eeu v.c. gedateer.\nin die eerste eeue van ons tydrekening het germaanse stamme soos wandale, suebe, gepide en gote hulle in die gebied van die huidige pole gevestig. die germaanse immigrasie sou egter net 'n kort fase in die vroe\u00eb poolse geskiedenis wees.\n\n\n=== slawiese immigrasie ===\nromeinse en bisantynse skrywers uit die 1ste en 2de eeu n.c. soos tacitus, ptolemeus, pomponius mela, jordanes en prokopius van caesarea het in hul werke reeds na die gebied van die huidige pole verwys. vanaf die 6de eeu het slawiese stamme hulle hier begin vestig en geleidelik tot die vernaamste etniese groep in die land ontwikkel. hulle vroe\u00eb administratiewe setels was goed georganiseer \u2013 die destydse regeringstelsel het sowel op stamvergaderings asook die gesag van stamhoofde berus. voorbeelde vir hierdie soort vroe\u00eb slawiese nedersettings sluit wislica, pozna\u0144 en gniezno in. ander nedersettings was oorspronklik handelsplekke soos szczecin en wolin of religieuse sentrums soos g\u00f3ra sleza. danksy hul versterkings was hulle in staat om rooftogte van nomadiese stamme uit asi\u00eb en van stamme uit die aangrensende groot-morawi\u00eb af te weer.\nomstreeks 850 het die sogenaamde beierse geograaf in sy \"beskrywings van nedersettings rondom kastele noord van die donau\" na slawiese stamme verwys wat die wis\u0142a- en odra-riviergebiede bewoon het: die goplanie (goplane), die dziadostane (dadosesani), sleenzani (slenzane), bobrzanie (bobrane), opolini (opolane), vuislane (wislane) en ledizi (ledzice).\ndanksy nou handelsbande met ander gebiede het nedersettings langs handelspaaie begin ontwikkel. ook hier is versterkings gebou om die bewoners teen gewapende konflikte te beskerm, terwyl stamhoofde 'n belangrike administratiewe rol gespeel het. die polane het die geweste van groot-pole oorheers en teen die middel van die 10de eeu in oostelike (masowi\u00eb) en westelike rigting (lebus en lausitz, pools: ziemia lubuska en luzyce) begin uitbrei. danksy die onderwerping van ander stamme het hulle 'n vroe\u00eb staat met 'n doeltreffende administrasie geskep.\n\n\n=== pole onder die jagiellone-dinastie (1386\u20131572) ===\n\n\n==== personele unie met hongarye ====\nkoning kazimierz iii het in 1339 in 'n ooreenkoms met sy skoonbroer, die hongaarse koning karel robert van anjou, die poolse kroon aan karel se nakomelinge toeges\u00ea. in 1342 het kazimierz se neef, lodewyk van anjou, die hongaarse troon bestyg. die poolse en hongaarse adel het lodewyk in 1355 as poolse troonopvolger erken.\npole is n\u00e1 kazimierz se afsterwe onder die regentskap van lodewyk van anjou (1370\u20131382) in 'n personele unie met hongarye verenig waarby pole die status van 'n geassosieerde koninkryk gekry het. lodewyk het in 1374 talle voorregte aan die poolse adel gegee, waaronder byna volledige belastingvryheid. hierdie besluit word as die begin van die \"goue vryhede\" van poolse adellikes beskou. in ruil hiervoor het die poolse adel die erfopvolging in die vroulike lyn erken \u2013 lodewyk het immers net dogters gehad.\ntoe die koning in 1382 oorlede is, is hy deur sy dogter maria op die hongaarse troon opgevolg. die poolse adellikes het hulle egter teen 'n hernieude personele unie uitgespreek en n\u00e1 twee jaar se debatvoering die dertienjarige jadwiga (hedwig), lodewyk se jonger dogter, as poolse koningin benoem. jadwiga was om politieke redes genoodsaak om haar beplande huwelik met willem van habsburg op te s\u00ea en het met die litause vors jogaila (pools jagie\u0142\u0142o) getrou.\n\n\n==== unie met litaue en die begin van die jagiellone-dinastie ====\nop 14 augustus 1385 het pole en litaue met die verdrag van krewo, 'n dorp naby vilnius, die politieke unie tussen die twee ryke en tegelykertyd ook die jagiellone-dinastie gestig. jogaila het ingestem om die christelike doop te ontvang en ook sy volk te kersten. litaue het by die poolse kroon aangesluit sodat jogaila n\u00e1 sy huwelik met jadwiga ook as poolse koning kon regeer.\ndie nuutgestigte ryk het die amptelike naam \"koninkryk pole en grootvorstedom litaue\" gedra, 'n verwysing na die regtelike status van die nuwe staat as dinastiese personele unie tussen twee verskillende ryksdele. die ryk, wat as pools-litause gemenebes bekend sou staan, was nou een van die grootste state in europa wat van die oos- tot die swartsee gestrek het. sy lang grenslyn het egter ook beteken dat daar nou talle vyandelik gesinde magte was. so het die duitse orde, die moskowiete en tatare 'n konstante bedreiging vir die nuwe ryk gevorm. vir litaue was die unie met pole 'n kans om die vyande aan sy oostelike grens met poolse steun af te weer, terwyl pole sy magsgebied aansienlik vergroot het.\n\n\n==== dinastiese en buitelandse beleid ====\nvier vraagstukke het in die buitelandse beleid van die jagiellone-ryk sentraal gestaan: die stryd teen die duitse orde, die dinastiese beleid ten opsigte van hongarye en boheme, die verdedidiging van die suid-oostelike grensgebiede teen aanvallers, die stryd teen moskowi\u00eb en \u2013 vir die eerste keer in die poolse geskiedenis \u2013 swede.\n\n\n===== konflik met die duitse orde =====\nn\u00e1 'n lang periode van vrede, wat in 1343 begin het, het in 1409 weer oorlog tussen pole en die duitse orde uitgebreek. die konflik het in samogiti\u00eb ontstaan, 'n gebied tussen die duitse ordenstaat en litaue wat deur die duitse ridders beset is. toe pole en litaue 'n opstand teen die besetters ondersteun het, het die orde pole aangeval.\nop 14 julie 1410 het die duitse orde se le\u00ebr naby tannenberg (pools: grunwald) 'n verpletterende nederlaag teen pools-litause magte gely waarby die hoogmeester ulrich von jungingen en talle ridders gesneuwel het. n\u00e1 hierdie oorwinning was pole-litaue egter nie in staat om die gebiede van die duitse orde te verower nie sodat in 1411 die eerste vrede van toru\u0144 tussen die konflikpartye gesluit is. die oorlogshandelinge het nogtans voortgeduur nadat die pruisiese state, wat ho\u00eb belasting aan die orde moes betaal, bereid was om hulle aan die poolse koning te onderwerp. 'n nuwe gewapende konflik, die dertienjarige oorlog, het uitgebreek wat in 1466 met die tweede vrede van toru\u0144 besleg is.\ndie sogenaamde \"koninklike pruise\" is by pole ingesluit en het 'n spesiale status in die pools-litause staat geniet, die res van die gebied (wat met die latere oos-pruise ooreengekom het) het onder die beheer van die duitse orde gebly wat sy regeringsetel na koningsberg verskuif het.\ndie duitse orde het in die volgende dekades steeds weer milit\u00eare alliansies met magte aangegaan wat pole-litaue vyandelik gesind was, so met die huis habsburg. eers in 1525 is alle geskille tussen die twee partye besleg. die duitse orde is onder die invloed van martin luther gesekulariseer en het as w\u00eareldlike staat (hertoglike pruise, later oos-pruise) voortbestaan. as poolse leen het dit later 'n besitting van die huis brandenburg geword en sy bande met pole in 1657 verbreek.\n\n\n===== dinastiese beleid in hongarye en boheme =====\ndanksy hul geslaagde dinastiese beleid het die jagiellone op die hoogtepunt van hul mag onder kazimierz iv jagiello\u0144czyk (casimir iv) vier krone besit: naas di\u00e9 van pole en litaue ook die krone van hongarye en boheme. die jagiellone-dinastie het nou die hele gebied tussen die oossee en suidoos-europa geregeer. boheme en hongarye het tot in 1516 onder die heerskappy van jagiellone-heersers gestaan.\nkazimierz iv het sy dinastiese beleid ook na duitsland uitgebrei \u2013 die meeste van sy sewe dogters het met duitse vorste getrou, waaronder jadwiga wat in 1475 in landshut haar befaamde huwelik met joris (georg) van beiere-landshut gevier het.\nhul aanspraak op die boheemse en hongaarse kroon het van die jagiellone mededingers met die huis habsburg gemaak. in 1515 is ooreenkomste in bratislava en wene aangegaan waarvolgens die kleinkinders van maximiliaan i en die kinders van die boheems-hongaarse jagiellone-koning w\u0142adys\u0142aw in die huwelik getree het. die habsburg-dinastie het homself verplig om geen verdere steun aan die duitse orde en moskowi\u00eb te gee nie. toe lodewyk ii in 1526 in die slag van moh\u00e1cs teen die ottomane gesneuwel het, het pole sy invloed op hongarye kwytgeraak en die fokus van pole-litaue se buitelandse beleid is na die ooseegebied verskuif.\n\n\n===== oorlo\u00eb in die ooste en suid-ooste =====\ndie ottomaanse ryk het vir pole-litaue 'n gevaarlike teenstander geword wat sy magsfeer steeds verder na europa uitgebrei het. invalle van ottomane en krimtatare was 'n konstante bedreiging vir die suid-oostelike gebiede sodat 'n nuwe verdedigingstelsel geskep en nuwe setlaars in die streek gevestig is om die poolse heerskappy te vestig.\nmoskowi\u00eb was 'n tweede vyandelik gesinde moondheid in die ooste. die litause ryksdeel was vanaf die vroe\u00eb 15de eeu voortdurend in gevegte met die moskowiete verwikkel. die mees omstrede gebiede was roeteni\u00eb en die streek rondom smolensk. litaue het hier groot gebiedsverliese gely. toe lyfland onder die heerskappy van pole-litaue gekom het, het dit die ryk in konflik met swede gebring.\n\n\n===== staat en samelewing in die jagiellone-ryk =====\ndie binnelandse situasie in pole-litaue in die 15de en 16de eeu is met 'n treffende spreekwoord omskryf: \"pole is die hel vir boere, die vagevuur vir stadsbewoners, die hemel vir adellikes en die paradys vir jode.\"vir die boerestand, wat sowat tagtig persent van die bevolking veteenwoordig het, het die lewensomstandighede steeds slegter geword. hulle het teoreties persoonlike vryheid geniet, maar is gedwing om ho\u00eb belasting in natura te betaal en heredienste te lewer. in 1469 en 1543 is lyfeienskap ingevoer. vanaf 1518 kon boere geen klagte meer by die koninklike app\u00e8lhowe indien en was sodoende volledig aan die regspraak van hul grondheer onderworpe.\ndie adellike magsuitbreiding het ook die ontwikkeling van stedelike nedersettings belemmer. terwyl die burgerdom in wes-europese stede al lank 'n welvarende klas was, is handel en ambagte in pole-litaue stelselmatig geblokkeer. vanaf 1469 het die pools-litause adel doeanevryheid en die reg op vrye skeepvaart op die wis\u0142a-rivier geniet \u2013 twee voorregte, wat winsgewende graanuitvoere na wes-europa moontlik gemaak het, die ekonomiese vooruitgang van stede egter belemmer het.\n\n\n===== goue vryheid =====\nonder die jagiellone-dinastie het die adel tot die alles oorheersende klas in pole-litaue ontwikkel. adellikes het hier tussen tien en elf persent van die bevolking verteenwoordig \u2013 in vergelyking met slegs 0,3 tot 1 persent in wes-europa. sewentig persent van die oppervlakte van pole-litaue was in besit van adellikes wat reeds vanaf die laat 14de eeu verregaande politieke en ekonomiese voorregte geniet het.\nhierdie ongekende mag en invloed is treffend die goue vryheid (z\u0142ota wolno\u015b\u0107) genoem en het nie net belastingvryheid ingesluit nie. vanaf 1386 kon alle ampte slegs deur inheemse kandidate beklee word. in 1425 is die poolse variant van habeas corpus as beginsel in pole se regstelsel ingevoer \u2013 geen adellike kon sonder formele aanklagte in hegtenis geneem word nie. adellikes was ook by besluite oor die poolse belastingwetgewing betrokke.\nin ruil hiervoor het die pools-litause adel die troonopvolging van een van die seuns van koning w\u0142adys\u0142aw ii erken. in 1493 het onder koning jan i olbracht die eerste ryksdag of sejm vergader wat uit die koninklike raad (vanaf 1506: senaat) met biskoppe, ministers, wojewode en kastellane, en die tweede kamer met afgevaardigdes van streeksrade saamgestel is.\nonder koning aleksander het die adel in 1501 die reg gekry om teen enige monarg op te tree wat van onwettige gedrag beskuldig is. die adellike mag het hul hoogtepunt vyf jaar later met die nihil novi-voorreg bereik \u2013 koninklike wetgewing was voortaan aan die goedkeuring van senaat en landelike kamers gebonde. de facto was alle wetgewing nou in hande van die pools-litause adel. die koning het slegs gesag oor regsgebiede uitgeoefen wat vir die adel nie van belang was, waaronder wergewing ten opsigte van stede of jode.\nnadat die jagiellone-dinastie uitgesterf het, is die poolse staat verder geparaliseer nadat konings nie meer deur erfopvolging die poolse troon kon bestyg nie, maar deur die adel verkies moes word. aanvanklik was daar konsensus dat 'n kandidaat van die heersende dinastie verkies moes word. die koning het sodoende verkiesingsbeloftes gemaak om die verkiesing van sy troonopvolger te bevorder. die koning het intussen de facto net as staatshoof gefungeer, maar was finansieel afhanklik van die adel. alle belasting moes deur die sejm goedgekeur word, net soos die besluit oor oorlog of vrede. 'n vaste staande le\u00ebr is nie toegelaat nie aangesien dit die koning se posisie sou kon versterk het.\nomstreeks 1500 het die pools-litause adelsklas sowat 200 000 lede getel. hul leuse was: gelykheid, broederlikheid, goue vryheid.\n\n\n===== goue eeu =====\ndie heerskappy van die laaste twee jagiellone-konings, zygmunt i stary (1506\u20131548) en zygmunt ii august (1548\u20131572) het vir pole 'n bloeitydperk gebring wat reeds in die bewussyn van eietydse waarnemers as \"goue eeu\" beskou is.\nnadat die eerste jagiellone-heersers nog in oorlo\u00eb teen die duitse orde en moskowi\u00eb verwikkel is, het nou 'n fase van politieke stabiliteit aangebreek wat 'n gunstige klimaat vir 'n bloeitydperk vir literatuur en kunste geskep het. dit het gepaard gegaan met ekonomiese welvaart aangesien pole-litaue 'n florerende handel met potas, graan, hout, hennep en vlas kon dryf.\nterwyl in die res van europa 'n periode van skeurings en godsdienstige oorlo\u00eb begin het, het pole-litaue tot 'n \"paradys vir ketters\" ontwikkel, soos die poolse teenhervormer en biskop van ermland, jan hosius, dit beskryf het. die beginsel van godsdienstige verdraagsaamheid, wat tussen 1517 en 1663 in pole-litaue toegepas is, het van hierdie staat saam met die vorstedom seweburge 'n uitsondering in europa gemaak.\nvanaf die stigting van die poolse staat het rooms-katolieke en ortodokse christene, jode, armeni\u00ebrs, moslems en kare\u00ebrs hier vreedsaam saamgeleef. met lutherane, calviniste, boheemse broeders en die antitrinitari\u00ebrs is vier gereformeerde belydenisse by hierdie multi-religieuse samelewing gevoeg. veral die adel het belang in die gedagtes van luther en calvyn gestel, en baie stede het die nuwe protestantse geloof aanvaar, dikwels nadat die duitssprekende burgerdom hierby die voortou geneem het. gda\u0144sk en toru\u0144 was in 1517 die eerste protestantse stede.\nkoning zygmunt i het edikte teen die protstantse hervorming uitgevaardig wat ook deur zygmunt ii august bevestig is. so is 'n verbod op die werke van luther en die bywoning van lutherse skole in die buiteland geplaas, maar in die praktyk het dit geen afbreuk aan die adel se belangstelling in die hervorming gedoen nie. maar die reformasie het in pole-litaue nooit tot 'n volksbeweging ontwikkel soos byvoorbeeld in duitsland nie. die hervormingsbeweging is hier in die laat 16de eeu verlam.\n\n\n==== n\u00e1 die eerste w\u00eareldoorlog ====\nin november 1918, ironies genoeg juis toe die drie grootmoondhede rusland, oostenryk-hongarye en die duitse ryk, wat die land van die landkaart laat verdwyn het, n\u00e1 die einde van die eerste w\u00eareldoorlog almal in chaos versink het, het pole onder j\u00f3zef pi\u0142sudski n\u00e1 123 jaar verdeling opnuut 'n onafhanklike staat geword.\n\n\n=== tweede poolse republiek ===\n\n\n==== pools-sowjet-russiese oorlog ====\ndie pools-sowjet-russiese oorlog tussen 1919 en 1921 word deur historici as die \u00aboer-katastrofe van die oos-europese 20ste eeu\u00bb beskryf.  die vredesorde, wat daarop gevolg het, was s\u00f3 labiel dat die politieke en etniese spanninge, wat gedurende die konflik opgewerp is, selfs deur die tweede w\u00eareldoorlog nie opgelos is nie. nasionale minderhede en historiese grense bly strydpunte in oos-europa.\ngedurende die oorlog het poolse magte in 1919 groot dele van die europese deel van rusland beset, insluitend strategies belangrike stede soos ki\u00ebf (nou kijif), minsk en vilnius. die rooi le\u00ebr het ondanks die verliese, wat dit in die russiese burgeroorlog gely het, uiteindelik met 'n teenoffensief begin waartydens oekra\u00efne herower is en sowjet-russiese die poolse grens oorsteek het in 'n poging om warskou in te neem. die poolse militaris j\u00f3zef pilsudski het in 'n veldslag, wat later as die \u00abwonder aan die weichselrivier\u00bb en \u00abeuropa se redding van bolsjewisme\u00bb beskryf sou word, daarin geslaag om die russiese magte terug te slaan.\ndie konflik het honderdduisende menselewens ge\u00ebis en verwoesting gesaai in groot dele van oos-europa. toe albei oorlogspartye n\u00e1 die wapenstilstand skuldiges probeer vastrek het, was jode weer eens handige sondebokke. in altesaam 1 200 pogroms gedurende en n\u00e1 die oorlog is na ramings sowat 60 000 joodse burgers vermoor.\n\n\n=== volksrepubliek pole (1945\u20131989) ===\ndie heropbou n\u00e1 die tweede w\u00eareldoorlog was 'n moeilike taak. die oorwinnaars het die poolse staatsgebied met 'n gemiddeld van 300 kilometer weswaarts verskuif, terwyl die sowjetunie sy eie maatskaplike stelsel op die land afgedwing het. vir 'n land soos pole wat homself in kulturele en godsdienstige opsig steeds as deel van die westerse w\u00eareld beskou het, was die integrasie in die oos-europese invloedsfeer van moskou 'n traumatiese ervaring. die sosialistiese eksperiment sou pole uiteindelik 'n halfeeu lank in sy tegnologiese en kulturele ontwikkeling belemmer.\nanders as byvoorbeeld in duitsland of tsjeggi\u00eb was daar hoegenaamd geen tradisies van linkse politieke bewegings nie. 'n klompie lede van die poolse kommunistiese party, wat in 1937 as deelnemers aan 'n kongres na moskou genooi is, is daar tereggestel. die kommunistiese party van pole (ppr), wat in 1942 in moskou in die lewe geroep is, was verdeeld in verskillende groeperings wat mekaar beveg het. 'n aantal stigtingslede is in 1942 en 1943 onder geheimsinnige omstandighede in die sowjet-hoofstad vermoor. in 1943 het w\u0142adys\u0142aw gomu\u0142ka sekretaris-generaal van die party geword en \u2013 uit vrees vir die duitsers \u2013 vir nou politieke bande met die sowjetunie gepleit, al was hy daarvan oortuig dat pole sy eie sosialistiese model sou moes volg. die kommunistiese magsoorname in pole het dus uiteindelik op opportuniste en emigrante gesteun wat 'n tyd lank in sowjet-rusland gebly het. die geleidelike kommunistiese magsoorname is deur twee sowjet-russies oorheersde instellings gesteun \u2013 die poolse volksle\u00ebr en die buro vir veiligheid.\nstalin se beleid was konsekwent op die bolsjewisering van alle verowerde gebiede gemik \u2013 so is die poolse regering in ballingskap, wat in londen gesetel was, net soos die armia krajowa (\"tuisle\u00ebr\"), wat teen die duitse weermag geveg het, deur hom slegs as hinderlik vir sy planne beskou. toe die duitse uitsaaikorporasie in april 1943 in sy radionuus die ontdekking van massagrafte van duisende vermoorde poolse offisiers in katy\u0144 vermeld het, het die regering in ballingskap daarop gedring dat die rooi kruis die vonds en die presiese omstandighede van die slagting moes ondersoek. stalin het met die verbreking van diplomatieke betrekkinge gereageer.\nin julie 1945 is die sogenaamde \"regering van nasionale eenheid\" gevorm waarin naas linkse politici ook voormalige ballinge gedien het. politieke teenstanders is dikwels uitgeskakel, terwyl die platteland deur burgeroorlo\u00eb geteister is. die nuwe bewindhebbers het eers in 1947 daarin geslaag om opposisie-magte te elimineer. in 'n referendum, wat op 30 junie 1946 gehou is, het die poolse kiesers die nuwe oder-nei\u00dfe-grenslyn in die weste, die afskaffing van die senaat en die landhervormingsbeleid goedgekeur \u2013 veral danksy die suggestiewe vrae het ook baie nie-kommuniste hul toestemming tot die voorstelle verleen. nogtans het die kommunistiese bewindhebbers die uitslag vervals en dit as 'n toestemming tot hul beleid aangevoer.\ndaar was min hoop dat pole se voormalige westerse geallieerdes pole van die sowjet-russiese juk sou bevry. die koue oorlog het vrese gewek dat pole se westelike grense weer deur duitsland bevraagteken sou kon word \u2013 in maart 1946 het winston churchill nie net die term \"ystergordyn\" in die politieke debat oor oos-europa ingevoer nie, maar ook daarop gewys dat pole se gebiedseise teenoor duitsland eintlik ongegrond sou wees. tegelykertyd was dit duidelik dat die sowjet-russe oos-pole nie aan warskou sou teruggee nie. stalin was pole se enigste waarborg teen 'n hernieude grensverskuiwing en verkleining van die land. terwyl die westerse bondgenote in baie poolse kringe as verraaiers beskou is, het die land agter die ystergordyn versink.met die stigting van die verenigde poolse werkersparty in 1948 is die stalinistiese kommunistiese bewind in pole verstewig. die landbousektor is gekollektiviseer, die rooms-katolieke kerk onderdruk en kulturele invloede uit die weste uit die openbare lewe verban. pole was nou maar 'n satellietstaat van die sowjetunie wat verskeie kere \u2013 so in 1956, 1970, 1980 en 1981 \u2013 met milit\u00eare intervensie gedreig het om 'n bepaalde politieke koers af te dwing.\ndie voormalige duitse gebiede, wat in 1945 onder poolse administrasie gekom het, was baie keer groter as die gebiedseise wat enige poolse politikus voor of gedurende die tweede w\u00eareldoorlog gemaak het. oorspronklik sou duitsland volgens verteenwoordigers van pole se \"nasionale demokrasie\" slegs oos-pruise, danzig en opper-silesi\u00eb afstaan, maar uiteindelik is stalin se voorstel deurgevoer. pole se \"terugkeer na die piastiese lande\", soos dit amptelik genoem is, het met die verdrywing van sowat 3,5 miljoen duitssprekende bewoners gepaard gegaan. die res van die oorspronlike duitse bevolking van agt tot nege miljoen het al eerder voor die rooi le\u00ebr gevlug. honderdduisende het in kampe, as gevolg van bombardemente of mishandelings gesterf.\npole was opeens 'n nasionale staat sonder groot minderhede en met 'n sterk nywerheidsbasis. nogtans het die grensverskuiwings en oorlogskade groot moeilikhede ten opsigte van die infrastruktuur veroorsaak \u2013 so was die spoornetwerk eintlik met berlyn as sy sentrum ontwerp \u2013 'n stad wat buite die grense van pole gele\u00eb is.\nuit die vestiging van 'n kommunistiese bewind in 'n land soos pole met sy rooms-katolieke tradisies het verskeie kere swaar konflikte voortgekom \u2013 politieke onluste is volgens die maand benoem waartydens hulle uitgebreek het. so is na die betogings van werkers in pozna\u0144, wat in 1956 hardhandig neergeslaan is, in die omgangstaal as \"junie\" verwys. die meer liberale koers van 1956 en 1957, toe w\u0142adys\u0142aw gomu\u0142ka (1905\u20131982) sy visie van 'n \"sosialisme met 'n menslike gesig\" verduidelik het, sou later as \"oktober\" bekend staan. sodoende is die gevaar van 'n algemene opstand volgens die hongaarse voorbeeld voorkom, en selfs die kollektivering van pole se landbousektor is geleidelik gestaak.\ndie liberale koers was nogtans kortstondig van duur, en pole was uiteindelik in 'n lang fase van stagnasie vasgevang. die laaste jare van gomu\u0142ka se bewind word met gebeurtenisse soos die studente-onluste van 1968 (die sogenaamde \"maart\") en die politburo se anti-sionistiese veldtog, wat daarop gevolg het, verbind. 20 000 pole van joodse afkoms het ge\u00ebmigreer.\nal was die ondertekening van 'n ooreenkoms met duitsland in 1970, wat tot 'n normalisering in die politieke betrekkinge tussen die twee lande sou lei, 'n groot sukses, het drastiese verhogings van voedselpryse kort daarna tot 'n opstand van skeepswerfarbeiders gelei wat bloedig neergeslaan is. vir gomu\u0142ka het hierdie gebeurtenisse die einde van sy politieke loopbaan beteken \u2013 hy is as partyleier opgevolg deur edward gierek (1913\u20132001, regeringstyd 1970\u20131980), 'n voormalige mynwerker wat uit belgi\u00eb na sy tuisland teruggekeer het.\ngierek se nuwe visie vir pole was di\u00e9 van 'n \"tweede japan\" wat hy met lenings uit die weste probeer verwesenlik het. aanvanklik was daar 'n ekonomiese opswaai \u2013 steeds meer pole kon 'n motor of vakansies in die sosialistiese buiteland bekostig. die kommunistiese bewind was selfs bereid om kompromisse met die kerk, boere en die opposisie aan te gaan \u2013 privaat boerderye is amptelik toegelaat, net soos 'n aantal hervormingsbewegings.\ndie ekonomiese opswaai het egter in 1975 \u2013 veral weens korrupsie in geledere van die party en die verkwisting van fondse vir sinnelose projekte \u2013 tot 'n skielike einde gekom. proteste van werkers in radom en ursus is in junie 1976 weer eens onderdruk. intellektueles, wat hulle in die \"komitee vir die verdediging van die werkers\" (kor) georganiseer het, het bystand aan arbeiders verleen wat in hegtenis geneem is en die erkenning van fundamentele menseregte ge\u00ebis.\ndie ekonomiese krisis en die verkiesing van 'n pools-gebore pous het die situasie in die land laat eskaleer. in augustus 1980 het skeepswerfarbeiders 'n staking uitgeroep. die kommunistiese bewind was genoodsaak om in die sogenaamde ooreenkoms van gda\u0144sk 21 eise na te kom en 'n volledig onafhanklike vakbond te erken \u2013 'n tot nog toe ongehoorde gebeurtenis in 'n sosialistiese oosblokland.\ndie vreedsame rewolusie in pole het oor vyftien maande voortgeduur waartydens bykans tien miljoen poolse werknemers (van wie die helfte vroulik was) by die onafhanklike en selfbestuurde vakbond solidarno\u015b\u0107 onder leiding van lech wa\u0142\u0119sa aangesluit het. die outorit\u00eare staat se gesag is sodoende ernstig ondermyn. met die afkondiging van krygswet deur generaal wojciech jaruzelski op 13 desember 1981 is die demokratiseringsproses skielik stopgesit en 13 000 vakbondaktiwiste en intellektueles in hegtenis geneem. die kommunistiese regering moes plek maak vir 'n milit\u00eare junta.\ndie krygswet het tot 'n ernstige ekonomiese en maatskaplike depressie in pole gelei. verskeie kere het politieke spannings in straatgevegte opgevlam. hierdie onluste en politieke moorde, wat deur die veiligheidsdienste gepleeg is, het in die volgende jare sewentig menselewens ge\u00ebis. ook n\u00e1 die opheffing van krygswet in 1983 het die ekonomiese situasie nie merkbaar verbeter nie terwyl die land steeds deur militariste geregeer is. emigrasiesyfers het aansienlik gestyg. eers toe michail gorbatsjof se nuwe beleid van glasnost en perestroika die ou sowjet-doktrine van milit\u00eare optrede teen hervormingsgesinde oosbloklande obsoleet gemaak het, het die tyd gekom om die politieke stelsel omver te werp.\n\n\n=== derde republiek ===\ngesprekke oor 'n nuwe bedeling, waaraan verteenwoordigers van die kommunistiese party, die rooms-katolieke kerk en die onafhanklike vakbond solidarno\u015b\u0107 deelgeneem het, het in die lente van 1989 begin. die afgevaardiges het drie maande lank oor magsdeling gedebatteer om 'n vreedsame oorgang van die kommunistiese diktatuur tot 'n demokratiese stelsel te bewerkstellig \u2013 'n politieke oplossing wat as model vir ander oosbloklande sou dien.\nop 4 junie 1989 is verkiesings gehou waarin 'n deel van die parlement\u00eare setels vry verkies kon word. die kommunistiese party het 'n verpletterende nederlaag gely, en nog in junie is tadeusz mazowiecki as die eerste nie-kommunistiese premier in enige oosblokland ingesweer. hierdie baanbrekersrol het egter ook beteken dat die proses van politieke hervormings en afrekening met die ou bewind behoedsamer moes wees as in lande soos tsjeggo-slowakye en die ddr waar die politieke omwenteling eers later begin het.\ndie belangrikste taak vir die mazowiecki-regering was die verbetering van ekonomiese toestande \u2013 kos was gerantsoeneer, daar was 'n tekort aan goedere en buitelandse valuta, en inflasie het die hoogte ingeskiet. die land was reeds op pad na hiperinflasie toe die poolse vise-premier leszek balcerowicz op 1 januarie 1990 'n ekonomiese skokterapie begin toepas het: alle belastingverligtings en subsidies is meteens afgeskaf, pryse is aan die bepalingsmeganismes van 'n vrye mark oorgelaat en loon- en salarisverhogings deur nuwe belastings gedemp. die invoering van 'n positiewe re\u00eble rentekoers het die poolse geldeenheid gestabiliseer, en vrye wisselkoersbewegings is nou ook op die binnelandse mark toegelaat.\nin 1993 was solidarno\u015b\u0107 in die opposisiebanke \u2013 as gevolg van partytwis, 'n reeks skandale en verkiesingsprosedures. al was dit arbeiders wat 'n belangrike rol by die omverwerping van die kommunistiese bewind gespeel het, was dit juis hulle wat die ergste onder die nuwe markekonomie begin ly het nadat verouderde fabrieke gesluit is. in 1993 het drie miljoen pole (meer as 16 persent van die ekonomies aktiewe bevolking) sonder werk gesit. tot en met 1997 is pole nou deur die post-kommunistiese alliansie van demokratiese linksgesindes (sld) en die boereparty geregeer. die nuwe regeringskoalisie het politieke voordeel uit balcerowicz se hervormings getrek en sy beleid ondanks kritiek voortgesit. pole is intussen in die buiteland as 'n suksesvolle voorbeeld van politieke en ekonomiese transformasie beskou.\ndie amp van staatspresident is sedert 1990 deur solidarno\u015b\u0107 se sleutelfiguur, lech wa\u0142\u0119sa, beklee. een van die grootste suksesse van sy ampstermyn was die ondertekening van vriendskapsooreenkomste met die buurlande. so het die herenigde duitsland met die grensooreenkoms van 14 november 1990 die oder-nei\u00dfe-grenslyn volkeregtelik erken. in 'n verdere ooreenkoms, wat op 17 junie 1991 onderteken is, het die twee lande die handhawing van vriendskaplike bande bevestig.\nn\u00f3g 'n politieke sukses, pole se toetreding tot die noord-atlantiese verdragsorganisasie (navo) in 1999, is reeds deur wa\u0142\u0119sa se opvolger, aleksander kwa\u015bniewski, 'n post-kommunis en medestigter van die sosiaaldemokratiese party van pole, aangeteken. ander belangrike organisasies, waarby pole aangesluit het, is die w\u00eareldhandelsorganisasie (1995) en die oeso (1996).\ndie verkiesings van september 1997 is deur 'n alliansie van konserwatiewe partye, die \"verkiesingsaksie solidarno\u015b\u0107\" (aws) gewen wat saam met die liberale \"unie van vryheid\" (uw) 'n koalisieregering onder premier jerzy buzek gevorm het. die nuwe regering het 'n aantal verreikende hervormings ingevoer \u2013 so is die aantal woiwodskappe op 1 januarie 1999 van 49 tot 16 verminder en nuwe wetgewing ten opsigte van die nasionale onderwys-, pensioen- en gesondheidsstelsel deurgevoer. met oog op die land se toetreding tot die europese unie is pole se staatsfinansies gekonsolideer en sy ekonomie geliberaliseer.\nop die kort termyn het pole 'n ho\u00eb prys vir die regering se hervormingsbeleid betaal \u2013 die werkloosheidsyfer het die hoogte ingeskiet en 'n rekordvlak van meer as vyf miljoen bereik. die buzek-regering, wat min gedoen het om die publiek oor sy hervormings in te lig, is daarnaas deur politieke twis geruk. ontevrede kiesers het hulle in die volgende verkiesing van 2001 na linkse partye gewend, terwyl die regeringspartye 'n verpletterende nederlaag gely het: n\u00f3g die aws n\u00f3g die uw kon enige setel in die sejm, die poolse parlement, verower nie aangesien hulle nie die minimum van agt persent van die uitgebragte stemme op hulle verenig het nie.\n\n\n=== pis en ko ===\ndie poolse politiek is van 2005 tot 2023 veral oorheers deur twee partye: die pis van kaczy\u0144ski en die ko van tusk. pis het veral in die ooste van pole en in landelike gebiede stemme gekry, waar die konserwatiewe poolse katolieke kerk 'n sterk posisie het. ko is sterk in die weste en in die stede.\nin 2005 het die regse pis-party (prawo i sprawiedliwo\u015b\u0107: reg en geregtigheid) die eerste keer die regering gevorm, maar 'n korrupsieskandaal van sy koalisiepartner (samoobrona, selfverdediging) het tot vroe\u00eb verkiesings gelei. in 2007 het donald tusk se party ko (koalicja obywatelska, die burgerkoalisie) gewen. hy het tot in 2014 as eerste minister gedien. tusk se regering het 'n pro-europese politiek gevoer en in 2014 het hy na brussel gegaan en het die president van die europese raad geword. in die jare 2015\u20132023 het pis opnuut aan die mag gekom. die pis-regering het 'n euroskeptiese politiek gevoer en begin om die regterlike mag se onafhanklikheid te ondergrawe. dit het tot konflikte met die eu gelei. brussel het selfs geld wat vir pole bestem was geblokkeer. tusk het uit die europese politiek na pole teruggekeer. in oktober 2023 se verkiesings het 'n koalisie van ko met twee ander partye 'n meerderheid in die sejm behaal.\n\n\n== taal ==\npools is die ampstaal en ook die mees gebruikte taal in pole, en dit word ook as standaardtaal in die media gebruik.\nas wes-slawiese taal is pools nou verwant aan tsjeggies en slowaaks asook die twee sorbiese taalvariante in die duitse deelstate brandenburg en sakse. nog duideliker is die verwantskap met kasjoebies, 'n klein slawiese taal wat naby gda\u0144sk gepraat word en deur baie pole ook as 'n dialek van hul eie taal beskou word.\ndie sentralistiese struktuur van die poolse staat, wat tot in die 18de eeu bestaan het, het min ruimte gelaat vir die ontwikkeling van selfstandige dialekte of streektale gelaat, al is die verskille tussen groot- en klein-poolse dialekte vir moedertaalsprekers duidelik waarneembaar. podhale, 'n klein gewes aan die voet van die ho\u00eb tatra-bergreeks in suid-pole, is die enigste gebied met 'n spesifieke dialek (g\u00f3ral) wat nou met die plaaslike identiteit verbind is.\ndie amper singerige toon van oos-pools het met die verskuiwing van pole se grense en die hervestiging van sprekers in die wes-poolse gebiede min of meer verlore gegaan en word slegs nog by ouer bewoners van wroc\u0142aw of gda\u0144sk gehoor.\nmet sy groot verskeidenheid klanke, waaronder nasale, en 'n ingewikkelde grammatika met aspekte vir werkwoorde, sewe naamvalle en drie en 'n half taalkundige geslagte is pools allesbehalwe 'n taal wat maklik en vinnig aangeleer kan word nie. maar selfs wanneer  buitelanders net enkele brokkies pools kan praat, word dit baie waardeer.\n\n\n== religie ==\ndie historiese pools-litause gemenebes of rzeczpospolita was in godsdienstige opsig een van die mees verdraagsame state in europa, 'n land sonder brandstapels of godsdienstige oorlo\u00eb en 'n toevlugsoord vir godsdienstige vlugtelinge soos sefardiese jode wat uit spanje verdryf is, mennoniete wat in nederland aan onderdrukking blootgestel is en in pools ol\u0119dry (afgelei van \"hollanders\") genoem is asook ougelowiges uit die russiese ryk.\npole is vandag 'n land met 'n sterk rooms-katolieke karakter. meer as 95 persent van die poolse bevolking is lidmate van die rooms-katolieke kerk, sowat 80 persent is praktiserende katolieke. die meeste aanhangers van ortodokse kerke \u2013 hoofsaaklik etniese wit-russe \u2013 is in podlachi\u00eb saamgetrek. hier, en in gda\u0144sk, word die meeste inheemse moslems (sowat 5 000 gelowiges) aangetref. hulle is merendeels nasate van islamitiese tatare wat hulle vanaf die 17de eeu in oos-pole gevestig het. luthers-protestantse kerke het minder as 100 000 lidmate, veral etniese duitsers.\n'n baie klein minderheid van 200 tot 300 persone in warskou en wroc\u0142aw is die kare\u00ebrs of kara\u00efeme, 'n turkvolk met 'n eie joodse tradisie. hulle is nasate van soldate wat in die 14de eeu in die le\u00ebr van die grootvorstedom litaue gedien het.\n\n\n== ekonomie ==\n\n\n=== ekonomiese stelsel en beleid ===\npole het sedert 1989 'n suksesvolle transformasie van 'n gesentraliseerde en staatsbeheerde beplande ekonomie na 'n markgerigte ekonomie bewerkstellig, alhoewel hierdie proses aanvanklik deur makro-ekonomiese wanbalanse van onder meer hiperinflasie met prysstygings van meer as 100 persent en buitelandse skuldlas bemoeilik is. die hoofargitek van pole se beleid van ekonomiese transformasie, leszek balcerowicz, het in samewerking met die internasionale monet\u00eare fonds (imf) en buitelandse raadgewers binne 'n relatief kort tydperk die belangrikste voorwaardes vir die funksionering van 'n markgerigte ekonomie geskep.\ndie sogenaamde \"oorgangsresessie\", waarin pole tydens die eerste fase van transformasie gedompel is, was langer en dieper as verwag, tog het die land as die eerste van oos-europa se transformasie-ekonomie\u00eb sedert 1992 voortdurende ekonomiese groei ervaar. die bruto nasionale produk (bnp) het tussen 1989 en 2001 met byna 'n derde gestyg, terwyl die skuldlas verlaag is en die inflasiekoers afgeplat het. in februarie 2010 het die prysgroei volgens statistieke van eurostat verstadig tot 3,4 persent. in 2013 het die gemiddelde inflasiekoers verder gedaal tot 0,9 persent en veral danksy dalende pryse vir olie en kos verder verstadig tot 0,1 persent in 2014. in augustus 2015 is 'n negatiewe jaarlikse inflasiekoers (\u20130,4 persent) aangeteken.werkloosheid (11 persent of 1,563 miljoen werknemers in augustus 2015), veral onder die jeug (sowat die helfte van alle werkloses is jonger as 35 jaar), bly egter net soos pole se begrotingstekort sorgwekkend, alhoewel dit merkbaar begin afneem het.\n\n\n=== privatisering en privaatsektor ===\ndie poolse privaatsektor het danksy die stigting van 'n groot aantal klein sakeondernemings (veral in die handel- en ambagsektor) reeds in die vroe\u00eb fase van die transformasieproses aansienlik uitgebrei, en danksy die aanpassing van pole se handelswetboek in 2001 is marktoetrede vir nuwe ondernemings vergemaklik. in 2001 het die privaatsektor sowat 70 persent van pole se bruto binnelandse produk (bbp) en meer as 70 persent van alle werkgeleenthede verteenwoordig.\ndie privatisering van sowat 10 000 middelgroot en groot staatsondernemings \u2013 een van die pilare van ekonomiese transformasie \u2013 het aanvanklik stadiger verloop as in ander voormalige sosialistiese ekonomie\u00eb. redes hiervoor was die gebrek aan konsensus oor die mees doeltreffende privatiseringsstrategie\u00eb asook kwessies rakende die regtelike prosedures van herprivatisering en die gepaardgaande skadeloosstelling. tot en met 2001 was sowat 70 persent van alle staatsondernemings geprivatiseer.\ngroter maatskappye soos die poolse telekom, banke en nywerhede is met behulp van die sogenaamde kapitaalprivatisering in staatsbeheerde aandelemaatskappye omgeskep. hulle aandele is later gedeeltelik aan strategiese beleggers (dikwels uit die buiteland) verkoop en op die effektebeurs genoteer. die poolse staat hou nog steeds aandele van hierdie ondernemings. tot in laat 2000 is sowat 800 maatskappye volgens hierdie metode geprivatiseer.\nklein en middelgroot ondernemings is meestal regstreeks geprivatiseer en dikwels aan hul bestuurders of werknemers verkoop of tot gemeenskaplike ondernemings van die poolse staat en (buitelandse) beleggers omgeskep. middelgroot ondernemings waarin beleggers nie belang gestel het nie is volgens die konsep van massaprivatisering verkoop. aandele van hierdie ondernemings is opgedeel en aan sogenaamde nasionale beleggingsfonds (narodowny fundusz inwestycyjny, nifs) oorgedra. die publiek het gratis fonds-aandele ontvang wat later in gewone aandele omgeskep is. sowat 500 ondernemings is tot 2000 volgens hierdie metode geprivatiseer.\nvroeg in 2000 was daar nog 2 100 staatsondernemings, oorwegend in tradisionele sektore soos mynbou, die staal- en wapenbedryf asook openbare verskaffers (spoorwe\u00eb, elektrisiteits- en watervoorsiening). sommige openbare bedrywe soos die skeepsbou is suksesvol geherstruktureer.\n\n\n=== huidige ekonomiese struktuur ===\ntans is pole die sewende grootste ekonomie in die europese unie (eu). sy huidige ekonomiese struktuur weerspie\u00ebl die ingrypende veranderings van meer as twee dekades van transformasie en vergelyk intussen gunstig met di\u00e9 van die oorspronklike vyftien eu-lidstate. die poolse regering se beleid van ekonomiese liberalisering en deregulasie behels onder meer die privatisering van staatsondernemings, al het die inkomste uit sulke transaksies intussen merkbaar verminder \u2013 van byvoorbeeld 4,4 miljard z\u0142oty in 2013 tot slegs een miljard z\u0142oty in 2014. die grootse lansering van 'n privaat nasionale onderneming ooit op die warskouse effektebeurs was di\u00e9 van energa s.a. in gda\u0144sk in desember 2013 ter waarde van 2,2 miljard z\u0142oty.\ndie dienstesektor dra nou byna 64 persent tot die bbp by, terwyl die nywerheidsektor en boubedryf se gesamentlike aandeel tot 32,6 persent verminder het. die landbousektor dra 3,4 persent tot die poolse bbp by. die privaatsektor, wat 80 persent van alle poolse werknemers in diens het, se aandeel beloop sowat 75 persent.beduidende bedrywe met 'n lang tradisie sluit voedselverwerking, energievoorsiening, mynbou en swaar nywerhede, masjienbou, elektrotegniese en elektroniese nywerhede, motorvervaardiging en tekstielvervaardiging in. die tersi\u00eare sektor toon die snelste groei (5,8 persent in 2008).\n\n\n=== landbou ===\nsowat die helfte van die land se oppervlakte (16 miljoen hektaar) word vir landboudoeleindes gebruik. 39 persent van die poolse bevolking woon in plattelandse gebiede, en die landbousektor verteenwoordig sowat 16 persent van alle werkgeleenthede. al het die land- en bosbousektor se bydrae tot die bruto binnelandse produk in die 21ste eeu steeds kleiner geword (4,4% in 2000, 3,5% in 2010) bly die landbousektor 'n belangrike ekonomiese bedryf vir die poolse samelewing en die arbeidsmark.die poolse landboubedryf word deur heterogene strukture gekenmerk met 'n opvallend ho\u00eb persentasie klein boerderye. sowat 70 persent van die sowat 2,3 miljoen boerderye in 2010 is klein plase op minder as 5 hektaar, 32 persent is klein familieboerderye op plase met minder as een hektaar. slegs sowat een persent van alle plase beslaan meer as 50 hektaar. sodoende is landbou in pole vir sowat die helfte van alle boere bestaansboerdery. opbrengste word meestal deur swak grondgehalte beperk wat nie gunstig met die gemiddelde van die europese unie (eu) vergelyk nie. nogtans is daar genoeg suksesvolle boerderye en voedselverwerkingsbedrywe wat van pole \u2013 dikwels in samewerking met internasionale vennote \u2013 sedert 2003 'n netto-uitvoerder van agrariese produkte gemaak het.\nmet 'n totale produksiewaarde van sowat 19 miljoen \u20ac is pole tans die sewende grootste produsent van agrariese produkte, waarby vleis (veral varkvleis), melk, graan (koring en rog), raapsaad, vrugte en groente 'n sentrale rol speel. pole was daarnaas in 2010 die tweede grootste aartappelprodudsent in die eu na duitsland en die grootste appelprodusent met sowat 2,3 miljoen ton (nog voor itali\u00eb met 2,2 en frankryk met 1,65 miljoen ton).\nin 2010 was 2,3 miljoen mense of 16 persent van die totale mannekrag in die landbousektor werksaam. landbou was egter net vir twaalf persent van die ekonomies aktiewe bevolking die enigste bron van inkomste. vanwe\u00eb die swak infrastruktuur in landelike gebiede en die gebrek aan alternatiewe werkgeleenthede speel boerdery op klein plase in baie dele van die land 'n belangrike rol as verskaffer van 'n soort veiligheidsnet.\nonder meer danksy die eu-bystand was pole in staat om 'n meer doeltreffende landbousektor te ontwikkel wat steeds meer agrariese produkte uitvoer. die handeloorskot het in 2010 2,6 miljard \u20ac beloop. duitsland was die belangrikste handelsvennot vir agrariese uitvoere (3,1 miljard \u20ac of 9,8% van alle uitvoere na di\u00e9 land).\ngroot vordering is met organiese boerdery gemaak. toe pole in 2004 by die eu aangesluit het, was daar minder as 4 000 organiese boerderye. in laat 2010 het die aantal organiese plase gegroei tot 20 956 met 518 527 hektaar (2,8 persent van die totale landbou-oppervlakte). die aantal verwerkingsbedrywe het van 55 tot 293 gegroei. organiese landbou word tans nog deur ontoereikende bemarkingstrukture geknel. daarnaas maak nie net gesertifiseerde plase nie, maar ook talle klein boerderye gebruik van tradisionele landboumetodes sonder chemie en industri\u00eble tegnologie. sodoende word 'n ho\u00eb gehalte van landbouprodukte gewaarborg. die totale omset met organiese produkte het in 2008 sowat 86 miljoen \u20ac beloop. die gemiddelde organiese boerdery het oor 'n plaas met 25 hektaar beskik, teenoor tien hektaar in die konvensionele landbousektor.\n\n\n=== toerisme ===\njaarliks bring sowat veertien miljoen toeriste 'n besoek aan pole. dit maak van die land die 14de gewildste toerismebestemming ter w\u00eareld.\n\n\n=== buitelandse handel ===\n\n\n==== volksrepubliek pole ====\nkort n\u00e1 die tweede w\u00eareldoorlog was pole 'n oorwegend agrariese ekonomie sonder betekenisvolle handelsbande met die nywerheidslande van sentraal-europa. sy uitvoere het hoofsaaklik uit landbouprodukte bestaan.\ndie grensverskuiwing in 1945 het pole se industri\u00eble basis versterk, toegang tot nuwe natuurlike hulpbronne verleen en sou ook nuwe geleenthede gebied het om 'n meer uitvoergerigte ekonomiese beleid te volg. die inlywing by die sowjet-russiese magsgebied het egter beteken dat pole die sowjet-model van industri\u00eble ontwikkeling moes volg waarvolgens die industri\u00eble agterstand uit eie krag ingehaal moes word \u2013 met verreikende gevolge vir pole se buitelandse handel.\ndie ekonomiese strategie, wat aan die sowjet-model verbonde was, het voorkeur aan die ontwikkeling van swaar nywerhede gegee, terwyl invoere van vervaardigde goedere stapsgewys deur 'n herstrukturering van die nywerheidsektor vervang sou word. uitvoere was slegs daarop gemik om  buitelandse valuta vir invoergoedere te verdien wat vir die industrialisering noodsaaklik was, maar nie plaaslik beskikbaar was of vervaardig kon word nie. buitelandse lenings is soveer moontlik vermy, net soos ander eksterne invloede wat moontlik 'n nadelige uitwerking op die ontwikkelende sentraal-beplande ekonomie in pole sou kon h\u00ea.\n\n\n==== buitelandse handel n\u00e1 1989 ====\npole se in- en uitvoere het in die vroe\u00eb 21ste eeu dinamies ontwikkel en gegroei. die buitelandse handel het 'n klemverskuiwing van pole se tradisionele oos-europese handelsvennote na eu-lidstate getoon: in 2008 was 77,5 persent van alle uitvoere vir die eu-mark bestem, en ook 61,4 persent van pole se invoere het uit die europese unie gekom. duitsland het tot pole se beduidendste handelsvennoot ontwikkel \u2013 die handel met di\u00e9 land het in 2008 25 persent van poolse uitvoere en 23 persent van sy invoere verteenwoordig.\nas gevolg van die internasionale ekonomiese krisis het pole se uitvoere in 2009 met 17,1 en die invoere selfs met 26,3 persent verminder. die tekort op die poolse handelsbalans het 8,7 miljard \u20ac beloop.\n\n\n== politiek ==\n\n\n=== staatsopbou ===\ndie republiek van pole word in die grondwet van 1997 as 'n parlement\u00eare demokrasie met presidiale elemente gedefinieer wat aan die beginsels van 'n regs- en welvaartsstaat gebonde en neutraal ten opsigte van w\u00eareldbeskouings is. hierdie grondwet is gedurende 'n omvattende proses van politieke transformasie saamgestel. n\u00e1 die politieke omwenteling van 1989 \u2013 met 'n ronde tafel-forum, die eerste half-vrye parlement\u00eare verkiesings en die vorming van 'n regering onder leiding van tadeusz mazowiecki, die eerste nie-kommunistiese eerste minister in oostelike sentraal- en oos-europa n\u00e1 die tweede w\u00eareldoorlog \u2013 is die vroe\u00ebre vakbondleier lech wa\u0142\u0119sa in 1990 as staatspresident verkies. die eerste volledig vrye algemene verkiesing is op 27 oktober 1991 gehou. die poolse grondwet is in 1992 en 1993 omvattend hersien, en op 17 oktober 1997 het 'n nuwe grondwet van krag geword.\n\n\n=== staatsorgane ===\ndie hoogste staatsorgane is die staatspresident, die ministerraad en die poolse parlement, die sejm. die poolse staatspresident word vir 'n ampstermyn van vyf jaar regstreeks deur die volk verkies en beskik oor sekere uitvoerende bevoegdhede: hy is die opperbevelhebber van die poolse weermag en speel ook 'n rol in die formulering van pole se buitelandse beleid. hy het die reg om wetsontwerpe te veto. 'n drievyfde-meerderheidstem in die sejm is nodig om 'n presidensi\u00eble veto te verwerp.\ndie ministerraad of regering formuleer die land se binne- en buitelandse beleid. dit word met 'n algehele meerderheid deur die parlement verkies en kan slegs deur 'n mosie van wantroue omvergewerp word. die ministerraad se voorsitter, die eerste minister, kan ministers benoem en afdank.\ndie poolse tweekamer-parlement bestaan uit die sejm met 460 afgevaardigdes en die senaat met 100 senatore. die sejm word op proporsionele grondslag verkies, die senaat op die basis van eerste-oor-die-wenstreep (relatiewe meerderheid). partye moet 'n minimum van vyf persent van alle uitgebragte stemme op hulle verenig (koalisies van partye wat vir 'n verkiesing gevorm word benodig tenminste agt persent). partye, wat etniese minderhede verteenwoordig, is nie aan hierdie beperking onderworpe nie \u2013 so beskik die duitse minderheid tans oor een setel in die sejm.\nmet die administratiewe hervormings, wat op 1 januarie 1999 in werking gestel is, is die aantal administratiewe geweste of woiwodskappe van 49 tot 16 verminder. hulle word verder verdeel in altesaam 379 administratiewe distrikte (powiat). die laagste vlak in die administratiewe hi\u00ebrargie is munisipaliteite.\ndie woiwodskappe word deur 'n dubbel-administrasie gekenmerk \u2013 die gewestelike parlement of sejmik, wat regstreeks verkies word, beskik oor bevoegdhede ten opsigte van belasting. sy lede verkies die woiwodskaps-maarskalk (pools: marsza\u0142ek) as gewestelike regeringshoof wat die finansi\u00eble gesag uitoefen (die woiwodskappe se begroting word deur die sentrale regering gefinansieer) en as voorsitter van die zarz\u0105d of gewestelike regering fungeer. daarnaas is daar 'n sogenaamde wojewoda as verteenwoordiger van die sentrale regering.\n\n\n=== woiwodskappe ===\n\n\n=== politieke situasie ===\nsedert augustus 2015 beklee die konserwatiewe politikus andrzej duda die amp van staatspresident.\nn\u00e1 die algemene verkiesing op 15 oktober 2023 is die konserwatiewe party reg en geregtigheid (pis) met 35,4 persent van die uitgebragte stemme die sterkste party in die land, maar weens die gebreek aan 'n koalisie vennoot vorm dit die amptelike opposisie. die konserwatief-liberale koalisie burgerplatform (po) vorm tans die regering met donald tusk as eerste minister.\ndie linkse politieke spektrum is tans verdeeld en in vergelyking met ander europese lande opvallend swak. verregse en protespartye speel geen noemenswaardige rol nie.\n\n\n=== buitelandse beleid ===\ndie nuwe regering onder die eerste minister donald tusk, wat in november 2007 ingehuldig is, het in sy nuwe beleid teenoor duitsland, rusland en die europese unie (eu) die belangrikheid van goeie betrekkinge beklemtoon. n\u00e1 die politieke spanninge van die afgelope jare is die betrekkinge met berlyn in 2008 as uitstekend beskryf.alhoewel pole die russiese optrede in georgi\u00eb skerp gekritiseer het, is daar steeds 'n opregte behoefte om 'n dialoog met die russiese bewindhebbers te voer. die poolse beleid teenoor die eu is proaktief en konstruktief, tog bevorder die land sy eie behoeftes en belange uitdruklik. poolse veiligheidsbelange word deur die navo-lidmaatskap en noue samewerking met die verenigde state (onder meer ten opsigte van die voorgestelde missielafweersisteem in pole en tsjeggi\u00eb) verseker.\n\n\n== kultuur ==\n\n\n=== letterkunde ===\ndie poolse literatuur het geleidelik uit latynse geskrifte begin ontwikkel wat hoofsaaklik uit jaarboeke, traktate en kronieke bestaan het. die 11de eeuse lofsang van maria (bogurodzica of \"moeder van god\"), wat in 1408 vir die eerste keer neergeskryf is, word as die oudste liter\u00eare monument van die poolse taal beskou. kerklike geskrifte soos preke en biografie\u00eb van heiliges het die poolse literatuur daarna nog eeue lank oorheers. pools het sodoende latyn as kerktaal begin vervang, en met die uitvinding en verspreiding van die drukpers in die 15de en 16de eeu het pools ook as nasionale liter\u00eare taal begin fungeer.\n\n\n==== romantiek en messianisme ====\nmet die derde poolse deling van 1795 het pole van die europese landkaart verdwyn, en voortaan was die rooms-katolieke godsdiens en die poolse literatuur die enigste bewaarders van sowel taal asook kulturele en nasionale identiteit. patriotiese, godsdienstige en romantiese gevoelens het tot 'n nuwe liter\u00eare stroming versmelt wat die \"lang 19de eeu\" \u2013 die liter\u00eare periode tussen 1795 en die herstigting van pole vas 'n onafhanklike staat n\u00e1 die eerste w\u00eareldoorlog.\ndie periode van ontworteling en oorheersing het tot in die middel van die 19de eeu 'n beslissende invloed op die werk van pole se drie romantiese barde adam mickiewicz (1798\u20131855), juliusz s\u0142owacki en zygmunt krasi\u0144ski uitgeoefen wat in hul poolse \"messianisme\" jesus christus se pad van lyde aan di\u00e9 van die poolse nasie gelykgestel het. vir hulle sou pole 'n beslissende rol in die stryd teen tirannie en oorheersing deur vreemde magte speel. die drie barde het hul maatskaplike rol as leiers in die nasionale stryd om onafhanklikheid aan die nuwe konsep van literatuur te danke wat as plaasvervanger vir nie-bestaande openbare instellings gedien het.dit was veral mickiewicz wat met sy werk uitdrukking aan die gevoelens van 'n hele volk gegee en sodoende tot die beduidendste verteenwoordiger van die liter\u00eare poolse romantiek ontwikkel het. een van sy hoofwerke, pan tadeusz (1834), word as pole se nasionale heldedig beskou.\n\n\n==== naoorlogse literatuur ====\ndie naoorlogse poolse literatuur behandel 'n groot verskeidenheid onderwerpe wat van sosialistiese realisme (jerzy andrzejewski) tot wetenskapsfiksie (stanis\u0142aw lem) strek. aanvanklik het die verwerking van die tweede w\u00eareldoorlog groot aandag onder skrywers geniet om dan geleidelik na die nuwe werklikheid oor te skakel. die nobelprys vir letterkunde is tot hede vier keer \u2013 in 1905, 1924, 1980 en 1996 \u2013 aan poolse skrywers toegeken.\ndie politieke ontdooiing, wat op die afsterwe van josef stalin in maart 1953 gevolg het, het 'n nuwe generasie skrywers na vore laat tree, waaronder onkonvensionele denkers soos stanis\u0142aw jerzy lec (1909\u20131966) wat met vertalings van sy werke (unfrisierte gedanken, 1959) ook op westerse markte soos duitsland sukses behaal het. stanis\u0142aw lem (1921\u20132006) word as een van die beduidendste verteenwoordigers van die wetenskapsfiksie-genre gereken.\ndie skrywer czes\u0142aw mi\u0142osz (1911\u20132004) het sy geboorteland nog gedurende die stalinistiese tydperk in 1951 verlaat om hom eers in frankryk en daarna (in 1960) in die verenigde state te vestig. n\u00e1 die ongekende reeks van stakings gedurende die somer van 1980 is die nobelprys vir letterkunde aan mi\u0142osz toegeken \u2013 as 'n skrywer wat \"kompromisloos uitdrukking aan die mens se posisie in 'n w\u00eareld van swaar konflikte\" gegee het. sy gedigte, romans en verhale kon in pole eers n\u00e1 die politieke omwenteling van 1989 vrylik verkoop word, net soos die romans van andrzej szczypiorski (1928\u20132000) of die liriek van wis\u0142awa szymborska (1923\u20132012). verbode werke is nogtans heimlik aangebied \u2013 hierdie onwettige verspreiding van literatuur het in pole as drugi brieg of \"tweede omloop\" bekend gestaan. in 1996 is wis\u0142awa szymborska se digkuns met die nobelprys vir letterkunde bekroon.\nander beduidende verteenwoordigers van pole se naoorlogse literatuur is witold gombrowicz, s\u0142awomir mro\u017cek, miron bia\u0142oszewski, kazimierz brandys, ernest bryll, zbigniew herbert, marek h\u0142asko, pawe\u0142 huelle, ewa lipska, jan parandowski, jerzy pilch, julian przybo\u015b, tadeusz r\u00f3\u017cewicz, w\u0142adys\u0142aw terlecki, jan twardowski, ryszard kapu\u015bci\u0144ski, stefan chwin, leszek ko\u0142akowski, andrzej stasiuk, olga tokarczuk (aan wie die nobelprys vir letterkunde van 2018 toegeken is), dorota mas\u0142owska en jerzy prokopiuk, asook karol wojty\u0142a wat as pous johannes paulus ii bekendheid verwerf het.\n\n\n=== skilderkuns en fotografie ===\nmeer nog as die letterkunde het die skilderkuns in die \"lang 19de eeu\", toe die poolse volk van sy staat en selfregering ontneem is, 'n sentrale rol in die nasionale strewe gespeel. skilders het hul kuns as 'n patriotiese missie beskou en hulle op nasionaal-romantiese en hero\u00efese motiewe begin toespits. werke soos die uitbeelding van die ko\u015bciuszko-opstand in 1794 deur piotr micha\u0142owski (1800\u20131855) en jan matejko (1838\u20131893) se monumentele slag van grunwald het ook internasionale bekendheid verwerf. volgens matejko, die vernaamste poolse skilder uit hierdie periode, kon kuns ook as 'n soort \"wapen\" beskou word en sou daar ook geen skeiding tussen patriotisme en kuns kon wees nie.een van matejko se skoliere, stanis\u0142aw wyspia\u0144ski (1869\u20131907), het hom as skilder, skrywer, dramatikus, tekenaar en regisseur bekwaam en met sy werk die modernisme in die poolse kuns ingelui. die modernisering van die poolse toneel- en gebruikskuns word aan sy naam verbind, terwyl hy as skilder stylelemente van die jugendstil en simbolisme met elemente uit die tradisione poolse volkskuns versmelt het. die binneversiering, wat hy vir die fransiskane-kerk in krakow ontwerp het, word steeds by die indrukwekkendste voorbeelde van moderne dekorasiekuns gereken.naas wyspia\u0144ski was ook stanis\u0142aw ignacy witkiewicz (1885\u20131939), beter bekend onder sy kunstenaarsnaam witkacy, in hierdie tydperk in 'n verskeidenheid kunsgebiede werksaam, waaronder dramakuns, kunsteorie, skildery en fotografie. volgens sy eie teorie van \"suiwer vorme\" het hy surrealisties-ekspressiewe komposisies en uitbeeldings van apokaliptiese visioene geskep, dikwels onder die invloed van dwelmmiddels. toe hy in 1939 selfmoord gepleeg het, het sy nalatenskap naas sy skilderkuns en dramatiese werke ook 'n beduidende versameling van eksperimentele fotografie\u00eb ingesluit.\ndie politieke liberalisering of \"politieke dooiweer\" wat teen die middel van die 1950's op die stalinistiese periode gevolg het, het ook 'n gunstige klimaat vir eksperimentele oopheid in die kuns geskep. 'n kenmerkende verskynsel van hierdie stroming was die poolse plakkaatkuns, 'n simbiose tussen gebruiks- en beeldende kuns, met henryk tomaszewski (1914\u20132005) as sy vernaamste verteenwoordiger. die poolse skool van plakkaatskool het vinnig internasionale erkenning geniet en met die opening van die plakkaatmuseum in warskou (1968) en die plakkaat-bi\u00ebnnale, wat sedert 1966 die ontwikkeling van die eietydse plakkaatkuns belig, 'n vaste plek in die poolse kulturele lewe verower. ook jonger generasies van poolse kunstenaars soos piotr m\u0142odo\u017ceniec (*1956) en marek sobczyk (*1955), wat onder hul gemeenskaplike logo za fryki moderne plakkaatkuns skep, vind inspirasie by hierdie kunsstroming.\ndie fotograaf ryszard horowitz (*1939), 'n oorlewende van die auschwitz-verdelgingskamp wat later na die verenigde state ge\u00ebmigreer het, word as een van die belangrikste fotokunstenaars van die 20ste eeu beskou en is verskeie kere as die beste amerikaanse fotograaf aangewys. die bekendste verteenwoordiger van moderne poolse beeldhoukuns, magdalena abakanowicz (*1930), geniet internasionale erkenning vir haar skulpture, muurtekstiele en kunsinstallasies.\n\n\n=== boukuns ===\ndie vroegste menslike behuisings in pole is van verganklike materiaal soos hout gebou wat min spore gelaat het. 'n noemenswaardige uitsondering is die voor-slawiese versterkte dorp biskupin uit die 7de eeu v.c.\nstene as boumateriaal is eers saam met die christendom in die 10de eeu in pole ingevoer. enkele voorbeelde van middeleeuse boukuns uit hierdie periode het bewaar gebly. in die volgende eeue is die argitektoniese style van wes-europa oorgeneem, soms met plaaslike variasies. so het in die periode tussen die laat 10de en die middel van die 13de eeu steengeboue in die romaanse styl ontstaan wat deur funksionaliteit en eenvoudige ontwerpe gekenmerk is \u2013 met ronde bo\u00eb, halfsirkelvormige apses en simmetriese vorme. die meeste voorbeelde van romaanse boukuns was sakraal van aard \u2013 dit is meestal kerkgeboue wat in hierdie kategorie val.\ndie gotiese styl is vanaf die eerste helfte van die 13de eeu oorgeneem, en die vroegste voorbeelde van hoog-gotiese boukuns dateer uit die vroe\u00eb 14de eeu. in hierdie periode is stene as boumateriaal geleidelik deur bakstene vervang en het ontwerpe steeds gewaagder en indrukwekkender geword \u2013 statusgeboue uit hierdie tyd sluit sowel kerke asook w\u00eareldlike burgerhuise, kastele en raadsale in.\n'n meer gesofistikeerde, dekoratiewe en fyner styl is in die 16de eeu uit itali\u00eb oorgeneem: die renaissance-styl het anders as die gotiese boukuns minder belang in vertikale konstruksies en groot volumes gestel. die klemtoon het eerder op perfekte proporsies en netjiese visuele voorkoms geval, en mure is nou byna altyd gepleister. boumeesters het aandag aan klein besonderhede en versierings geskenk. 'n groot aantal renaissance-geboue in pole het bewaar gebly, al is baie van hulle volgens die opeenvolgende barokstyl omgebou.\nbarokgeboue met hul weelderige versierings, veral kerke en adellike paleise met pragtige binneruimtes, het vanaf die 17de eeu ontstaan. die bekendste barokboumeester in pole was tylman van gameren, 'n boorling van nederland wat hom in die land gevestig en talle geboue ontwerp het. die barokstyl het sy hoogtepunt in die 18de eeu met frans-ge\u00efnspireerde rokoko-boukuns bereik, maar invloed in pole uitgeoefen aangesien die land destyds 'n periode van ekonomiese en politieke chaos beleef het.\ndie argitektoniese ontwikkeling in die 19de eeu kan as 'n soort terugblik op die verlede beskryf word sodat die heersende boustyle almal die voorsetsel \"neo-\" gekry het: neo-renaissance, neogotiese en selfs neo-romaanse boustyl. die belangrikste stroming was nogtans die neoklassisme wat sy vormetaal aan die klassieke oudheid ontleen het. weelderige barok- en rokoko-boukuns moes plek maak vir griekse en romeinse stylelemente. boumeesters het kerkgeboue in die styl van romeinse pantheons en monumentele paleise geskep. die aktiefste van hulle was die italiaans-gebore antonio corazzi wat massiewe neoklassieke geboue soos die groot skouburg in warskou ontwerp het.\nin die tweede helfte van die 19de eeu het die eklektisistiese boustyl, wat talle van sy elemente aan vroe\u00ebre stylperiodes ontleen het, sy invloed ook in pole laat geld. nogtans is daar min noemenswaardige voorbeelde van hierdie styl in die land. art nouveau as vroe\u00eb 20ste eeuse styl het met sy nuwe dekorelemente spore in onder meer krak\u00f3w en \u0142\u00f3d\u017a gelaat.\nn\u00e1 'n kort herlewing van neo-klassisisme n\u00e1 die eerste w\u00eareldoorlog het funksionalisme as nuwe oorhersende stroming gese\u00ebvier. n\u00e1 die tweede w\u00eareldoorlog het die heropbou van stede en dorpe sentraal gestaan. die prestasies van poolse boumeesters was indrukwekkend as 'n mens die grootskaalse verwoesting in gedagte hou. die kommunistiese bewind het sosialistiese realisme as nuwe argitekontiese styl geforseer, waarby die paleis van kultuur en wetenskap in warskou \u2013 'n geskenk van josef stalin \u2013 as die mees monumentele voorbeeld beskou word.\nvanaf die 1960's is die heersende argitektoniese stromings van europa oorgeneem. die proses van verstedeliking, die stygende vraag na residensi\u00eble behuising ern 'n tekort aan fondse het min ruimte vir nuwe argitektoniese inspirasies gelaat. so het, net soos in ander oosbloklande, uitgestrekte satellietstede met monotone woonstelblokke rondom die historiese stadskerne ontstaan. eers met die val van kommunisme in 1989 het die prentjie weer begin verander.\n\n\n=== wetenskap en navorsing ===\ndie toetreding tot die europese unie (eu) het gepaard gegaan met ingrypende veranderinge in die poolse wetenskapsbedryf en tersi\u00eare onderwyssektor. so het die departement van wetenskap en ho\u00ebr onderwys 'n reeks hervormings ingestel om die land se integrasie in eu-navorsingstrukture te vergemaklik en te versnel. so is die outonomie van sowat 130 staatsbeheerde ho\u00ebr onderwysinstellings uitgebrei. naas universiteite is die poolse akademie van wetenskappe met altesaam 79 navorsingsinstellings tans die grootste wetenskapsinstelling wat deur die staat beheer word.\ndie wetenskapsektor sal 'n belangrike bydrae tot pole se omvattende ekonomiese ontwikkelingstrategie pole 2030 lewer. di\u00e9 plan maak voorsiening vir 'n kennisgebaseerde ekonomie met intelligente spesialisering (smart specialisation) waarby bestaande navorsingsvelde, waarin poolse wetenskaplikes besonder goed presteer, as basis vir die uitgebreide samewerking tussen universiteite, navorsingsinstellings en ondernemings in die privaatsektor sal dien. sogenaamde sentra van uitmundendheid geniet hierby besondere aandag; hulle sal onder meer die ontwikkeling en bemarking van innovatiewe tegnologie\u00eb en produkte bevorder.\nbelangrike strategiese navorsingsvelde in pole sluit onder meer die gesondheidswese en omgewingsbewaring, landbou en voeding, staat en samelewing, veiligheid, nuwe materiale en tegnologie\u00eb, inligtingstegnologie\u00eb, energie en energiebronne en vervoerinfrastruktuur in.\n\n\n== onderwys ==\n\n\n=== onderwysstelsel ===\nonderwys en kennis word tradisioneel hoogs gewaardeer. so was pole die eerste land in sentraal-europa wat reeds in 1773 'n nasionale, nie-kerklike onderwyskommissie in die lewe geroep het. die onderwysstelsel met prim\u00eare en sekond\u00eare skole asook ho\u00ebr onderwys, wat deur hierdie kommissie ingevoer is, bestaan steeds \u2013 al is dit intussen aangevul met kleuterskole vir kinders in die ouderdomsgroep tussen drie en ses jaar.\nnet soos in ander lande is daar prim\u00eare, sekond\u00eare en tersi\u00eare onderwysinstellings. die laerskool (szko\u0142a podstawowa) met sesjarige opleiding val in die prim\u00eare onderwysdomein en word teen die einde van die laaste jaar afgesluit met 'n verpligtende eindtoets sonder selektiewe karakter. hierdie toets wys die kennisvlak van 'n leerder en dien as inligting vir haar-/homself, ouers en sekond\u00eare skole.\ndie eerste vlak van die sekond\u00eare onderwysdomein (die driejarige gimnazjum) word afgesluit met 'n verpligtende eindeksamen (die toelatingsvereiste tot die tweede vlak van sekond\u00eare onderwys). hier kann leerders kies tussen\n\ndriejarige liseums wat 'n algemene opleiding verskaf of 'n gespesialiseerde profiel het,\nvierjarige beroepskole (technika),\naanvullende liseums en beroepskole (eweneens technika genoem) en\ndrie- of vierjarige beroepskole.die kurrikulum l\u00ea die klemtoon op poolse kultuur en geskiedenis, vreemde tale en rekenaarvaardighede. ho\u00ebrskoolleerders mag in bepaalde vakke spesialiseer, waaronder wiskunde, engels, duits, biologie en skeikunde. die getal leerders, wat duits as vreemde taal aanleer, is met meer as twee miljoen die hoogste ter w\u00eareld. in 1999 en 2002 is hervormings toegepas en nuwe skoolvakke ingevoer soos \"beginsels van entrepreneurskap\".\nliseums en technika word afgesluit met 'n eindeksamen (matura) as toelatingsvereiste tot die tersi\u00eare onderwysvlak. akademiese instellings mag hul studente deur 'n toelatingseksamen selekteer. die opleiding by beroepskole word afgesluit met 'n beroepseksamen. leerders mag kies of hulle onmiddellik daarna tot die beroepsw\u00eareld wil toetree of hul skoolopleding wil voortsit by aanvullende algemene of gespesialiseerde liseums, of 'n technikum.\n\n\n=== hervormings vanaf die skooljaar 2017/18 ===\nin desember 2016 het die sejm, die poolse parlement, 'n hervorming van die onderwysstelsel besluit wat tot 2023 stapsgewys verwesenlik sal word. kinders sal vanaf die ouderdom van ses skoolpligtig wees en een jaar lank 'n pre-prim\u00eare skool besoek. alle leerders sal daarna 'n gemeenskaplike skoolopleiding van agt jaar ontvang \u2013 volgens die model wat reeds in die kommunistiese tydperk toegepas is. sowat 7 500 gimnazjums, wat ingevolge die hervormings van 1999 gevestig is om die poolse onderwysstelsel by wes-europese standaarde aan te pas en waar opleiding in die grade sewe tot nege verskaf is, word afgeskaf \u2013 'n proses wat na verwagting teen 2020 voltooi sal word. eers vanaf die ouderdom van vyftien kan leerders kies tussen\n\n'n beroepskool met driejarige opleiding (szko\u0142a bran\u017cowa i stopnia) as voorbereiding vir die beroepslewe,\n'n technikum of beroepsho\u00ebrskool met vyfjarige opleiding, of\nduale beroepsopleiding (skool en onderneming).toegang tot tersi\u00eare onderwys word verleen deur 'n eindeksamen (matura) in bogenoemde technikums of vierjarige algemene ho\u00ebrskole, sogenaamde liseums (liceum og\u00f3lnokszta\u0142c\u0105ce). ook leerders van beroepskole het toegang tot ho\u00ebr onderwys as hulle 'n verdere twee jaar opleiding in hul beroepsho\u00ebrskool volg (szko\u0142a bran\u017cowa ii stopnia).\nsommige aspekte van die hervorming weerspie\u00ebl die wense van baie ouers. so was gimnazjums minder gewild. ander weer reflekteer die regeringsparty pis se amptelike beleid. die pis het krtitiek op sommige liberale en pluralistiese tendense van die vorige onderwysstelsel gelewer en pleit daarvoor om meer aandag aan dissipline, patriotiese gesindheid, nasionale simboliek, die beleid aangaande geskiedenisonderrig en die doel daarvan, nasionale literatuur, volksmusiek en ander onderwerpe te skenk. 'n derde aspek is pole se veranderende demografie. weens die grootskaalse emigrasie van jong beroepsmense het die getal leerders merkbaar gedaal \u2013 in die dekade tussen 2007 en 2017 met 1,2 miljoen, terwyl die getal onderwysers met 500 000 onveranderd gebly het.\ndie onderwyservakbond znp het die beplande hevormings gekritiseer. daar is vrese dat duisende onderwysers ontslaan en die kurrikulum volgens politieke en ideologiese oorwegings aangepas sal word. so sal die evolusieteorie in die toekoms eers vanaf graad nege behandel word, terwyl planne vir die geskiedenisonderrig voorsiening maak vir 'n breedvoerige behandeling van poolse geskiedenis en persoonlikhede wat daarin 'n positiewe rol gespeel het.\n\n\n== mediabedryf ==\n\n\n=== perswese ===\ndie staat se monopolie op die perswese is in maart 1990 opgehef. tegelykertyd is die uitgewery ruch, wat nou aan die eertydse kommunistiese staatsparty pzpr verbind was, ontbind. met die instelling van markbeginsels is reeds in die eerste vier maande van 1990 meer as 90 tydskrifte gestaak. in oktober van dieselfde jaar is die poolse persbedryf geprivatiseer en meer as 100 dagblaaie verkoop. 'n groot deel van die nuwe beleggers soos hersant en maxwell was in die buiteland gesetel. sowat 70 titels is aan nuutgestigte ko\u00f6perasies oorgedra, waaronder die gerenommeerde warskouse weekblad polityka wat sedert 1957 uitgegee word.\ndie dagblad gazeta wyborcza wat in 1989 as spreekbuis van die solidarno\u015b\u0107-burgerkomitees in die lewe geroep is, het met 'n daaglike sirkulasie van tussen 430 000 en 840 000 eksemplare tot die grootste en invloedrykste koerant in pole ontwikkel. in 1999 is 46 dagblaaie (teenoor 52 in 1998 en 67 in 1990) en 5 518 tydskrifte (teenoor 5 297 in 1998 en 3 007 in 1990) in pole uitgegee. in die vroe\u00eb 21ste eeu het die totale aantal nasionale en streekkoerante, weekblaaie, maandelikse en vaktydskrifte 5 400 beloop. dagblaaie verskyn soggens maandag tot saterdag. daar word geen laat of sondaguitgawes uitgegee nie.die belangrikste dagblaaie is:\n\nrzeczpospolita (\"republiek\") met 'n gemiddelde sirkulasie van 260 000 eksemplare en talle bylaes oor ekonomiese onderwerpe.\ngazeta wyborcza (\"verkiesingsdagblad\" \u2013 dit het kort voor pole se algemene verkiesings van 1989 vir die eerste keer verskyn) met 'n sirkulasie van byna 600 000 eksemplare en 'n aantal streekuitgawes in die grootste stede. dit word deur pole se grootste mediaonderneming uitgegee. die intellektuele adam michnik, vroe\u00ebr 'n bekende opposisiepolitikus, het van die begin af die pos van hoofredakteur beklee.\nsuper express, 'n poniekoerant, is die tweede grootste dagblad in pole met 'n sirkulasie van 450 000 eksemplare. dit is volgens sy redaksie gemik op lesers \"wat van hul koerant geen artikels van hoogdrawende waarde verwag nie\" en spits hom derhalwe op die lewe van gewone mense toe. die dagblad word deur 14 persent van die poolse bevolking gelees.\npuls biznesu (\"pols van sake\") word sedert 1997 as pole se leidende ekonomiese dagblad uitgegee.\nfakt is net soos super express 'n poniekoerant wat sedert 2003 deur axel springer polska, die poolse dogtermaatskappy van een van duitsland se beduidendste mediaondernemings, uitgegee word. met 'n sirkulasie van 638 000 (waarvan 464 000 verkoopte eksemplare) is dit tans die grootste nasionale dagblad in pole.\ndziennik gazeta prawna \u2013 'n samesmelting van twee eetydse koerante, dziennik en gazeta prawna \u2013 word sedert 14 september 2009 deur axel springer polska as 'n dagblad van gehalte uitgegee. die sirkulasie is 150 000.weeklikse nuusblaaie raak \u00e1l gewilder. naas polityka sluit hulle in:\n\nwprost wat sedert desember 1982 uitgegee word. van sy gasskrywers is leidende poolse politici, ekonome en regsgeleerdes. wprost ken die titel \"mens van die jaar\" toe en publiseer jaarliks 'n lys van pole se 100 rykste burgers.\nnewsweek se poolse uitgawe verskyn sedert september 2001 en het met groot sukses tot die poolse mark toegetree.\ntygodnik powszechny (\"algemene weekblad\") is in 1945 in die lewe geroep en word onder die opinieleiers in die poolse persbedryf gereken. sy ondertitel \"katolieke dagblad oor samelewing en kultuur\" verwys na die redaksie se hoofbelange. in die tye van sowjet-oorheersing was tygodnik die enigste onafhanklike weekblad van sy soort in die hele oosblok. sy stigter jerzy turowicz het meer as vyftig jaar lank, tot sy afsterwe, die pos van hoofredakteur beklee.\nthe warsaw voice word sedert 1988 as pole se eerste engelstalige weekblad uitgegee en het tans 45 000 lesers.die ho\u00eb graad van konsentrasie van ekonomiese mag en die neiging van baie pole om as gevolg van ho\u00eb lewenskoste nie meer op dagblaaie in te teken nie is tans die belangrikste kwelvrae. alhoewel die onafhanklikheid van redaksies oor die algemeen nie deur buitelandse beleggers aangetas word nie, verwys kritici na die beduidende rol wat buitelandse kapitaal van duitse (gruner + jahr, bauer, burda, passauer neue presse) en noorse (orkla) uitgewerye intussen in die poolse perswese speel. duitse mediaondernemings het in 2000 reeds 'n markaandeel van meer as 38 persent gehad. dit is egter ook waar dat duitse uitgewerye 'n beslissende rol by die vinnige groei van die aantal poolse tydskrifte-titels gespeel het.\n\n\n=== televisie ===\ntelevisie is tans die belangrikste massamedium in pole. die poolse uitsaaikorporasie het sy eerste televisieprogramme (telewizja polska, tvp) in 1952 in warskou gebeeldsaai.\ningevolge die wet op uitsaaidienste van 1993 is die destydse komitee vir openbare radio- en televisiekanale geherorganiseer en tvp in 1994 in 'n aandelemaatskappy (pools: sp\u00f3\u0142ka akcyjna, sa, 'n eenmanonderneming van die poolse staat) omgeskep. as openbare uitsaaier pas tvp die beginsels van die wet op uitsaaidienste toe: die toeganklikmaking van inligting, kuns- en kultuur, opvoeding en wetenskap; die verhoging van opleidingsvlakke van burgers; en die ondersteuning van die inheemse rolprentbedryf.\ndie openbare televisiekanale moet alle lae van die poolse samelewing kan bereik, veral die bevolking van landelike gebiede, en ook voorsiening maak vir die behoeftes van kinders en jeugdiges. daarnaas moet die openbare uitsaaiers die intellektuele en kunsagtergrond van poolse gesinne en die poolse filmbedryf bevorder. tvp sa bied onder meer finansi\u00eble steun vir inheemse rolprent- en televisieproduksies wat buite die openbare uitsaaibedryf ontstaan.\ndie openbare televisiekanale is vir 'n groot persentasie van die poolse bevolking die belangrikste bron van inligting oor politieke gebeure en die openbare lewe.\ntvp is soos volg georganiseer:\n\nnasionale kanale: tvp 1 en tvp 2\nstreekkanale: tvp 3 met twaalf streekprogramme (in bia\u0142ystok, bydgoszcz, gda\u0144sk, katowice, krak\u00f3w, lublin, \u0142\u00f3d\u017a, pozna\u0144, rzesz\u00f3w, szczecin, warskou en wroc\u0142aw).die streekprogramme weerspie\u00ebl die plaaslike openbare lewe, die geskiedenis en kultuur van die verskillende geweste asook die probleme wat deur nasionale, etniese en religieuse minderhede moontlik ondervind word. hulle bevorder daarnaas die beginsel van gewestelike selfbestuur. streekprogramme word gereeld deur 63 persent van die poolse bevolking bekyk.\n\n\n=== internet ===\nvolgens iab polska het 63 persent van alle poolse huishoudings in 2011 oor internettoegang beskik, 'n toename van vyf persent teenoor die vorige jaar en ietwat laer as die gemiddeld van die europese unie (70 persent). volgens die buro vir elektroniese kommunikasie sal 95 persent van die poolse bevolking in 2016 toegang tot ho\u00ebspoed-internetdienste met 30 megagrepe per sekonde h\u00ea.\n\n\n== sport ==\nmotorfietswedrenne, vlugbal en sokker is van pole se gewildste sportsoorte met 'n lang geskiedenis aan toernooideelnames. atletiek, basketbal, handbal, boks, mma, skansspring, heg-en-steg-ski, yshokkie, tennis, skermsport, swem en gewigoptel is ander gewilde sportsoorte.\ndie goue tydperk van poolse sokker was van die 1970's tot die 1980's, toe die poolse nasionale sokkerspan hul beste resultate tydens sokker-w\u00eareldbekertoernooie opgelewer en sowel in 1974 as in 1982 in die derde plek ge\u00ebindig het. die span het 'n goue medalje tydens die olimpiese somerspele 1972 en twee silwermedaljes in 1976 en 1992 gewen. pole het saam met oekra\u00efne die europese sokkerkampioenskap 2012 aangebied.teen januarie 2023 was die poolse mansvlugbalspan in die eerste plek op die fivb-w\u00eareldranglys. di\u00e9 span het 'n goue medalje tydens die olimpiese somerspele 1976 en die goue medalje tydens die fivb w\u00eareldkampioenskappe in 1974, 2014 en 2018 gewen.mariusz pudzianowski is 'n baie suksesvolle sterkmandeelnemer en hy het meer w\u00eareld sterkman-kompetisies gewen as enige deelnemer in die w\u00eareld en di\u00e9 toernooi in 2008 vir die vyfde keer gewen.pole het ook uitstekend gevaar in speedway-wedrenne. die hoogste ekstraliga-divisie het van die hoogste toeskouergetalle vir enige sportsoort in pole. die poolse nasionale speedwayspan is een van die vernaamste spanne in internasionale speedway. op individuelle vlak het pole drie speedway grand prix-w\u00eareldkampioene opgelewer, van die die mees suksesvolle is die driemalige w\u00eareldkampioene bartosz zmarzlik wat agtereenvolgende kampioenskappe in 2019 en 2020 gewen het en sy derde een in 2022. in 2021 het pole as naaswenner ge\u00ebindig tydens die speedway van nasies-w\u00eareldkampioenskapsfinal in manchester.in die 21ste eeu het die gewildheid van tennis toegeneem en pole het 'n aantal suksesvolle tennisspelers opgelewer, insluitende die w\u00eareld no. 1 iga \u015bwi\u0105tek, wenner van vier grand slam-enkelspeltitels; die voormalige w\u00eareld no. 2 agnieszka radwanska, wenner van 20 wta-titels insluitende die wta 2015-eindstryd; die top 10 atp-speler hubert hurkacz; en die voormalige w\u00eareld no. 1-dubbelspeler \u0142ukasz kubot, wat twee grand slam-dubbelspeltitels gewen het: in 2014 die australiese ope en in 2017 wimbledon. pole het ook die hopmanbeker in 2015 met agnieszka radwa\u0144ska en jerzy janowicz gewen.pole het ook belangrike bydrae gelewer in bergklim, veral in die himalaja en die winterklim van die agtduisenders. poolse berge is een van die toeriste-antreklikhede in di\u00e9 land. stap, klim, ski en bergfietsry lok jaarliks talle toeriste uit die hele w\u00eareld. watersporte is van die gewildste someraktiwiteite, met geriewe vir visvang, kanovaart, kajakvaart, seilvaart en seilplankry, veral in die noordelike streke van die land.\n\n\n== verwysings ==\n\n\n== bronne ==\nalgemeen(en)  \"poland\". encyclop\u00e6dia britannica. besoek op 13 desember 2023.\n(en)  \"poland\". central intelligence agency. besoek op 13 desember 2023.ekonomie \u2013 privatisering en privaatsektor(de)  wolfgang quaisser: wirtschaftssystem und wirtschaftspolitik. in: informationen zur politischen bildung 273 \u2013 polen. vierde kwartaal 2001. bonn: bundeszentrale f\u00fcr politische bildung (bpb)demografie \u2013 nasionale minderhede(de)  dieter bingen: gesellschaftliche strukturen. in: informationen zur politischen bildung 273 \u2013 polen. vierde kwartaal 2001. bonn: bundeszentrale f\u00fcr politische bildung (bpb)\n\n\n== eksterne skakels ==\n(en)  toerisme-inligting oor pole op wikivoyage\n(pl)  amptelike webwerf van die poolse regering\n(en)  (pl)  amptelike webwerf\n(af)  placido hilukilwa: pole, 'n land ryk aan geskiedenis en tradisie. in: die republikein (windhoek, namibi\u00eb), 15 maart 2004. besoek op 25 augustus 2009"