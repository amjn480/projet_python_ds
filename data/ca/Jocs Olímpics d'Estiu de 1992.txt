"els jocs ol\u00edmpics d'estiu de 1992, oficialment jocs ol\u00edmpics de la xxv olimp\u00edada, es van celebrar a la ciutat de barcelona entre els dies 25 de juliol i 9 d'agost de 1992. hi participaren 9.356 atletes (6.652 homes i 2.704 dones) de 169 comit\u00e8s nacionals, que competiren en 32 esports i 286 especialitats.\nla cerim\u00f2nia inaugural va tenir lloc al remodelat estadi ol\u00edmpic de montju\u00efc (al qual posteriorment es va donar el nom de llu\u00eds companys), que tot i que va \u00e9sser inaugurat en ocasi\u00f3 de l'exposici\u00f3 internacional de barcelona de 1929, fou renovat completament per tal d'acollir els jocs ol\u00edmpics de barcelona'92 i nom\u00e9s se'n va conservar la fa\u00e7ana.\nels jocs ol\u00edmpics de 1992 varen suposar una transformaci\u00f3 profunda de la ciutat de barcelona i de la societat catalana. la primera com a resultat d'una gran quantitat d'obres d'adequaci\u00f3 de la configuraci\u00f3 de la ciutat aprofitant l'oportunitat de l'esdeveniment sense caure en l'error d'orientar-los exclusivament al seu servei, sin\u00f3 per fer canvis a la ciutat que haurien requerit decennis en condicions normals. la transformaci\u00f3 social va venir de la m\u00e0 de la necessitat d'implicaci\u00f3 de tots els sectors: ciutadans, empreses, entitats, etc. en el suport de l'esdeveniment i, especialment, de la seva organitzaci\u00f3. les m\u00faltiples accions generades per aconseguir aquest suport tenien com a resultat un alt grau de complicitat, sentiment de pertinen\u00e7a i orgull individual i col\u00b7lectiu que va refor\u00e7ar la societat en el seu conjunt. a m\u00e9s a m\u00e9s, algunes de les iniciatives engegades, com el foment de la pr\u00e0ctica de l'esport o el foment del voluntariat es van quedar instal\u00b7lades a la societat catalana de forma estable.\ncoincidint amb l'etapa de preparaci\u00f3 dels jocs es van organitzar m\u00faltiples esdeveniments paral\u00b7lels que ajudaven a informar, formar i incrementar el grau d'involucraci\u00f3 de la ciutadania. d'entre totes elles destaca el conjunt d'exposicions i actes agrupats dins el programa de l'olimp\u00edada cultural, una iniciativa pionera que acostava l'esport des d'una perspectiva diferent a la de la pr\u00e0ctica esportiva.\ndins les noves construccions destaca la construcci\u00f3 de l'anella ol\u00edmpica al voltant del reformat estadi ol\u00edmpic, formada per les piscines picornell, les piscines de salts de montju\u00efc, el camp d'hoquei de pau negre, el palau sant jordi, l'edifici de l'inefc i d'altres instal\u00b7lacions.\ntamb\u00e9 es constru\u00efren noves instal\u00b7lacions arreu de la ciutat, com ara el poliesportiu de l'espanya industrial al barri d'hostafrancs, on es desenvoluparen les competicions d'halterof\u00edlia.\nels jocs ol\u00edmpics es van caracteritzar per la seva descentralitzaci\u00f3 en diferents subseus properes a la ciutat que van suposar un important esfor\u00e7 de renovaci\u00f3 d'infraestructures i de divulgaci\u00f3 de la imatge de la ciutat a tot el m\u00f3n.\nper aquest motiu es constru\u00efren diferents viles ol\u00edmpiques per als atletes, al poblenou, montigal\u00e0 (badalona), entre altres.\nels jocs ol\u00edmpics de barcelona varen ser els primers a incorporar dins una mateixa organitzaci\u00f3 els jocs paral\u00edmpics corresponents. fins aquell moment s'havien configurat com a esdeveniments separats. des del 1992, el model barcelona es va instaurar com a definitiu.\n\n\n== candidatura ==\n\n\n=== antecedents esportius de barcelona ===\nla vinculaci\u00f3 de barcelona amb l'esport es remunta a l'\u00e8poca romana, per\u00f2 va ser a finals del segle xix quan es comencen a desenvolupar les activitats esportives, apareixen els primers clubs i associacions d'esports, com el futbol amb la fundaci\u00f3 del futbol club barcelona el 1899, el ciclisme amb la uni\u00f3 esportiva sants de 1882, la boxa i tamb\u00e9 esports de mar com les regates, amb el club catal\u00e0 de regates de 1879, o la nataci\u00f3 amb el club nataci\u00f3 barcelona de 1907 i, posteriorment, l'automobilisme amb l'impuls del reial autom\u00f2bil club de catalunya, fundat el 1906, que va organitzar la primera competici\u00f3 automobil\u00edstica d'espanya el 1908.la reedici\u00f3 dels jocs ol\u00edmpics moderns de la m\u00e0 del bar\u00f3 pierre de coubertin l'any 1894 era la confirmaci\u00f3 d'una tend\u00e8ncia en la qual catalunya era pionera respecte a la resta de l'estat espanyol.\n\n\n==== voluntat per organitzar uns jocs ol\u00edmpics ====\nabans d'aconseguir la candidatura de 1992, l'ajuntament de barcelona havia optat en quatre ocasions a organitzar uns jocs ol\u00edmpics. en una d'elles es va retirar i les tres restants va ser exclosa.\nla primera sol\u00b7licitud la va realitzar l'any 1920 per tal d'organitzar l'edici\u00f3 de 1924. les altres ciutats candidates eren amsterdam, roma, los angeles, praga i par\u00eds. les pressions del president del comit\u00e8 ol\u00edmpic internacional, el bar\u00f3 de coubertin, sobre els seus membres per tal que votessin a favor de par\u00eds varen fer inviable una competici\u00f3 en condicions.\nanimats per l'embranzida que va suposar per la ciutat l'exposici\u00f3 de 1929, l'ajuntament va sol\u00b7licitar, per segona vegada, l'organitzaci\u00f3 dels jocs ol\u00edmpics de 1936 al que optaven les ciutats d'alexandria, berl\u00edn, budapest, buenos aires, col\u00f2nia, dubl\u00edn, frankfurt del main, h\u00e8lsinki, nuremberg, roma i barcelona. la instauraci\u00f3 de la segona rep\u00fablica i l'exili del rei alfons xiii varen desanimar els membres del coi que s'havien de reunir a barcelona per realitzar la votaci\u00f3. a causa de la manca de qu\u00f2rum, la decisi\u00f3 sobre la seu dels jocs del 1936 es va ajornar, i es va decidir fer la votaci\u00f3 per carta. l'escrutini es va fer a lausana un mes despr\u00e9s: berl\u00edn, fou la guanyadora, amb 43 vots; barcelona, n'havia obtingut 16, i hi hagu\u00e9 8 abstencions.barcelona no va defallir i el 1932 ho va intentar per tercer cop. a la 30a. sessi\u00f3 del cio a los angeles es va presentar com a candidata als jocs ol\u00edmpics de 1940, una candidatura que s'havia de defensar i votar a berl\u00edn, poc abans dels jocs de 1936. en aquest cas, per\u00f2, la delegaci\u00f3 encap\u00e7alada per august pi i sunyer, president del comit\u00e8 ol\u00edmpic espanyol, no va arribar a assistir-hi, degut al comen\u00e7ament de la guerra civil espanyola, tot just quinze dies abans.\nel quart intent d'aconseguir l'organitzaci\u00f3 dels jocs va ser l'any 1965 quan l'ajuntament de barcelona va presentar una nova petici\u00f3 per organitzar els jocs ol\u00edmpics de 1972. quan es va presentar la proposta al comit\u00e8 ol\u00edmpic espanyol per obtenir-ne el vist-i-plau, el seu president, jos\u00e9 antonio elola olaso, sense cap ra\u00f3 aparent, va canviar la candidatura de barcelona per la de madrid, tot proposant de reservar per a la ciutat comtal les proves dels esports n\u00e0utics i aqu\u00e0tics. madrid, que s'enfrontava a detroit, mont-real i m\u00fanic va perdre en favor d'aquesta darrera que va organitzar el jocs ol\u00edmpics de 1972, recordats per ser els primers amb la pres\u00e8ncia del terrorisme dins l'esdeveniment.\n\n\n==== olimp\u00edada popular ====\n\na la frustraci\u00f3 per haver perdut l'elecci\u00f3 com a seu ol\u00edmpica del 1936 degut a raons pol\u00edtiques, ja que s'havia considerat la rep\u00fablica com un element desestabilitzador a espanya, se sumava la designaci\u00f3 de berl\u00edn on governava un r\u00e8gim totalitari. la preparaci\u00f3 dels jocs de berl\u00edn s'orientava a fer d'ells una apologia del nazisme i dels seus valors racials i militars, cosa totalment en contra de l'esperit ol\u00edmpic, tant a l'antiguitat cl\u00e0ssica com a l'era moderna. es van produir protestes a nivell mundial, sobretot per part d'organitzacions jueves i d'esquerres, per\u00f2 finalment el coi va mantenir la celebraci\u00f3 dels jocs a berl\u00edn. barcelona va decidir organitzar una celebraci\u00f3 alternativa, l'olimp\u00edada popular, amb l'objectiu de recuperar el veritable esperit ol\u00edmpic, la pau i la solidaritat entre les nacions, tot el que s'estava negant en l'organitzaci\u00f3 dels jocs de berl\u00edn amb la complicitat del coi. s'havien d'inaugurar el 19 de juliol de 1936, per\u00f2 el cop d'estat franquista el dia abans, va impedir-ne la seva realitzaci\u00f3.\n\n\n=== candidatura pels jocs de 1992 ===\n\n\n==== desenvolupament de la idea ====\nl'any 1980, quan narc\u00eds serra portava un any com a alcalde de barcelona en el primer consistori democr\u00e0tic des de feia m\u00e9s de 40 anys, va proposar la idea de demanar els jocs ol\u00edmpics per a la ciutat. despr\u00e9s de ser aprovat per unanimitat pel plenari municipal del 30 de juny de 1981, es va encarregar a rom\u00e0 cuy\u00e0s els estudis previs especialment orientats a verificar la factibilitat de la proposta. l'informe projecte de jocs ol\u00edmpics barcelona 1992. primeres aproximacions, que es va presentar als mitjans l'11 de novembre de 1982 confirmava la viabilitat inicial, condicionada a la realitzaci\u00f3 d'un avantprojecte detallat que havia de ser aprovat per les autoritats i entitats implicades en comprometre l'impuls i el finan\u00e7ament necessari.\n\n\n==== oficina ol\u00edmpica ====\nva ser creada el 26 de novembre de 1982 per encarregar-se de realitzar tots els treballs i projectes que culminarien en el dossier de candidatura. reportava al consell rector de candidatura format per l'ajuntament de barcelona, la generalitat de catalunya i la cambra de comer\u00e7 de barcelona. des d'aquests \u00f2rgans es varen fixar els objectius i plans, i es va encarregar i liderar els projectes de transformaci\u00f3 de la ciutat a realitzar dins del per\u00edode de candidatura i que tenien l'objectiu de mostrar que la ciutat s'estava preparant i estava implicada per tirar endavant el repte d'organitzar uns jocs ol\u00edmpics.\nes van definir quatre \u00e0rees ol\u00edmpiques on s'havien de concentrar les principals instal\u00b7lacions i equipaments relacionats amb els jocs: parc de mar (vila ol\u00edmpica), anella ol\u00edmpica, \u00e0rea de vall d'hebron i \u00e0rea diagonal.\n\n\n==== elecci\u00f3 ====\nl'elecci\u00f3 per ser la seu de la xxv edici\u00f3 dels jocs ol\u00edmpics d'estiu de 1992 es va dur a terme a la 91a sessi\u00f3 del comit\u00e8 ol\u00edmpic internacional, celebrada el 17 d'octubre de 1986 a lausana, su\u00efssa. es presentaven les ciutats d'amsterdam, belgrad, birmingham, brisbane, barcelona i par\u00eds. a la primera volta, es va descartar amsterdam, amb 5 dels 85 punts possibles. a la segona volta, es va descartar birmingham, amb 8 vots. barcelona va sortir escollida a la tercera volta amb 47 punts, seguida de par\u00eds amb 23 punts.\n\n\n== elements dels jocs ==\n\n\n=== mascota ol\u00edmpica ===\n\nla mascota ol\u00edmpica escollida per a representar els jocs fou cobi, un gos d'atura catal\u00e0 dissenyat en estil cubista pel valenci\u00e0 xavier mariscal. la seva presentaci\u00f3 es feu el 1987 i el seu nom prov\u00e9 del coob, el comit\u00e8 organitzador de les olimp\u00edades de barcelona.\n\n\n=== m\u00fasica ===\nl'any 1987 freddie mercury i montserrat caball\u00e9 gravaren la can\u00e7\u00f3 barcelona, pe\u00e7a principal de l'\u00e0lbum del mateix nom i que serv\u00ed de promoci\u00f3 a la ciutat per tal d'aconseguir els jocs. la can\u00e7\u00f3 s'havia d'interpretar en la cerim\u00f2nia d'obertura per\u00f2 la prematura mort del cantant brit\u00e0nic vuit mesos abans de l'inici dels jocs imped\u00ed aquest fet.\nl'any 1992 andrew lloyd webber i don black compongueren la can\u00e7\u00f3 amics per sempre, que fou interpretada per sarah brightman i josep carreras durant la cerim\u00f2nia d'obertura dels jocs. en la cerim\u00f2nia de clausura la mateixa can\u00e7\u00f3 fou interpretada pel grup de rumba catalana los manolos.\n\n\n=== imatge i identitat corporativa ===\nels jocs de barcelona tamb\u00e9 van significar una renovaci\u00f3 pel que fa al tractament de la imatge i la identitat corporativa. aix\u00ed es va poder comprovar en les nombroses edicions de cartells, en les emissions de monedes commemoratives i segells que va realitzar la fnmt a madrid i tamb\u00e9 en la col\u00b7lecci\u00f3 de 16 medalles oficials commemoratives dels jocs de la xxva olimp\u00edada que es va realitzar a barcelona.\npels jocs ol\u00edmpics de barcelona'92 es van elaborar un total 32 pictogrames, a partir del logotip creat pel josep maria trias. aix\u00f2 va significar un canvi substancial respecte els pictogrames anteriors, ja que s'imposava un estil basat en el dibuix del cos hum\u00e0 a partir de tres parts \u00faniques diferenciades: cap, bra\u00e7os i cames.\n\n\n=== torxa ol\u00edmpica ===\n\nla torxa ol\u00edmpica dels jocs ol\u00edmpics d'estiu de 1992 fou dissenyada pel catal\u00e0 andr\u00e9 ricard. hi figura el lema \"xxv olimp\u00edada barcelona 1992\" aix\u00ed com el logotip dels jocs. la torxa va visitar en 39 dies les 17 comunitats aut\u00f2nomes, i va rec\u00f3rrer m\u00e9s de 6.000 km. va passar per 652 localitats i es va aturar en 60; hi varen participar un total de 9.500 portadors. actualment es conserva a la col\u00b7lecci\u00f3 permanent del museu de les arts decoratives, que forma part del disseny hub barcelona.\n\n\n=== peveter ol\u00edmpic ===\n\nobra dels dissenyadors ramon bigas i balcells i pep sant i pont, inspirada en gaud\u00ed i en la mediterr\u00e0nia, per la forma del fust evoca les corbes que sovint l'arquitecte modernista va plasmar en les seves obres, i per la semblan\u00e7a del peveter amb les timons de les barques antigues que solcaven la mediterr\u00e0nia. la cubeta \u00e9s de titani oxidat, un metall que t\u00e9 un color blav\u00f3s i molt irisat, la peanya sobre la que se sost\u00e9 la cubeta t\u00e9 un revestiment d'alumini. el fust s'al\u00e7a 12 metres per damunt de la paret de l'estadi i 26 metres sobre el nivell de l'avinguda de l'estadi. la flama \u00e9s de color carbassa, aconseguit fent que el gas cremi amb poc aire, \u00e9s a dir, amb mala carburaci\u00f3. consumeix 450 m\u00b3 de gas cada hora.\n\n\n=== seguretat ===\nla seguretat d'aquests jocs ol\u00edmpics va ser una responsabilitat del govern central, que va crear la comisi\u00f3n superior de seguridad ol\u00edmpica presidida pel secretari de seguretat rafael vera l'any 1978. tamb\u00e9 es va crear la comisi\u00f3n de planificaci\u00f3n de seguridad ol\u00edmpica, presidida pel governador de barcelona, ferran cardenal. la responsabilitat d'aquesta comissi\u00f3 va ser planificar i executar els plans de seguretat ol\u00edmpica, segons el model de calgari, en qu\u00e8 el mateix organisme planificador va ser responsable de l'execuci\u00f3. en acabar-se l'esdeveniment, la premsa va valorar positivament l'\u00e8xit de la seguretat.\n\n\n== cerim\u00f2nies ==\n\n\n=== cerim\u00f2nia d'obertura ===\n\nla cerim\u00f2nia d'obertura, realitzada a l'estadi ol\u00edmpic de montju\u00efc, va tenir lloc el dia 25 de juliol de 1992 i va comptar amb la pres\u00e8ncia dels reis joan carles i i sofia de gr\u00e8cia. a l'inici de la cerim\u00f2nia es va representar pel grup la fura dels baus l'escena mitol\u00f2gica d'h\u00e8rcules separant els continents d'europa i \u00e0frica, creant el mar mediterrani i el futur naixement de la ciutat de barcelona. posteriorment participaren els cantants vict\u00f2ria dels \u00e0ngels, jaume aragall, teresa berganza, montserrat caball\u00e9, josep carreras, pl\u00e1cido domingo, alfredo kraus i joan pons; els m\u00fasics carles santos o ryuichi sakamoto; i hi feren pres\u00e8ncia diversos elements de la cultura catalana com els castellers i la sardana, aix\u00ed com elements de les diverses regions d'espanya com poden ser els timbalers d'arag\u00f3, les bandes musicals representant el sud de catalunya i el pa\u00eds valenci\u00e0, el flamenc i les sevillanes andaluses i la jota. al llarg de la cerim\u00f2nia es va reproduir escenogr\u00e0ficament exemples de la millor pintura espanyola i particularment catalana, mostrant vestits i imatges arquitect\u00f2niques d'antoni gaud\u00ed i obres pict\u00f2riques de salvador dal\u00ed, joan mir\u00f3 i francisco de goya.\n\namb un repic de tambors l'arquer antonio rebollo va encendre el peveter ol\u00edmpic mitjan\u00e7ant el llan\u00e7ament d'una fletxa amb el foc ol\u00edmpic cremant a la seva punta, el moment m\u00e9s esperat de la cerim\u00f2nia. es calcula que uns 2.000 milions de persones van seguir per televisi\u00f3 la cerim\u00f2nia d'obertura en tot el m\u00f3n.\nposteriorment l'alcalde de barcelona pasqual maragall va pronunciar en el seu discurs diverses frases a favor de la pau a l'antiga iugosl\u00e0via (en aquells moments era vigent la guerra dels balcans). l'alcalde va iniciar el seu discurs anomenant l'olimp\u00edada popular de 1936, que es va avortar a conseq\u00fc\u00e8ncia de la guerra civil espanyola. tot el discurs va ser narrat en les quatre lleng\u00fces oficials dels jocs ol\u00edmpics, el catal\u00e0, castell\u00e0, franc\u00e8s i angl\u00e8s.\n\n\n=== cerim\u00f2nia de clausura ===\n\nen la cerim\u00f2nia de clausura, realitzada el dia 9 d'agost a l'estadi ol\u00edmpic de montju\u00efc, el president del comit\u00e8 ol\u00edmpic internacional (coi), joan antoni samaranch, va declarar que els de barcelona havien estat els millors jocs ol\u00edmpics de la hist\u00f2ria. l'afirmaci\u00f3 va ser corroborada per tots els mitjans de comunicaci\u00f3 internacionals i atletes de tots els pa\u00efsos, que van tenir en compte la mod\u00e8lica organitzaci\u00f3, l'abs\u00e8ncia d'incidents, la massiva participaci\u00f3 de ciutadans voluntaris, la comoditat i bellesa de les instal\u00b7lacions i, sobretot, el gran suport popular dels ciutadans barcelonins, que van rebre els jocs amb un entusiasme que va propiciar que la ciutat visqu\u00e9s un gran ambient festiu durant tot l'esdeveniment. cap al final de la cerim\u00f2nia de clausura, enmig d'una pluja de focs artificials, cobi, la mascota ol\u00edmpica va desapar\u00e8ixer cel amunt, navegant per l'aire en un vaixell de paper.\n\n\n== comit\u00e8s ol\u00edmpics participants ==\nencara que no hi va haver, per primer cop des de l'edici\u00f3 de 1972, un boicot organitzat, als jocs ol\u00edmpics de barcelona'92 la pol\u00edtica va estar molt present. eren temps de canvi de fronteres, sobretot a l'europa socialista. els \u00fanics membres del comit\u00e8 ol\u00edmpic internacional que no van enviar representants van ser l'afganistan, brunei, lib\u00e8ria i som\u00e0lia, per\u00f2 cap d'ells ho va fer per motius pol\u00edtics.\namb la desaparici\u00f3 de la uni\u00f3 sovi\u00e8tica, el 1992 la cei concentrava onze de les quinze antigues rep\u00fabliques sovi\u00e8tiques. \u00e9s a dir, totes excepte les tres rep\u00fabliques b\u00e0ltiques i ge\u00f2rgia. aquesta darrera va decidir anar al jocs juntament amb la cei. d'aquesta nova fusi\u00f3 eix\u00ed l'equip unificat, nom amb el qual van participar, per primera i \u00faltima vegada, a barcelona. est\u00f2nia i let\u00f2nia tornaren als jocs 56 anys despr\u00e9s, mentre que foren 64 en cas de litu\u00e0nia. \nla disgregaci\u00f3 d'un altre estat d'europa oriental, en aquest cas iugosl\u00e0via, va produir el debut de cro\u00e0cia, eslov\u00e8nia i b\u00f2snia i hercegovina (aquesta va participar per \u00fanica vegada amb el codi bsh, canviat amb posterioritat pel bih). la rep\u00fablica de maced\u00f2nia no va acudir. per la seva banda, als atletes iugoslaus no se'ls va permetre participar amb la seva nova bandera per les sancions de l'onu, de manera ho van fer sota l'empara de la bandera ol\u00edmpica com a participants ol\u00edmpics independents. nom\u00e9s podien prende part en competicions individuals.\nhi va haver altres pres\u00e8ncies innovadores per diferents motius. corea del nord, cuba, nicaragua i eti\u00f2pia van tornar despr\u00e9s del boicot en l'anterior cita. sud-\u00e0frica, precisament la causant del boicot dels jocs de munic'72, va tornar a participar despr\u00e9s de 32 anys d'abs\u00e8ncia per la pol\u00edtica de l'apartheid. birm\u00e0nia va inscriure's com myanmar, despr\u00e9s de canviar el nom de l'estat el 1989. un any despr\u00e9s l'alemanya federal i l'alemanya democr\u00e0tica es fonien en una sola. era la primera participaci\u00f3 conjunta des dels temps de l'equip unificat d'alemanya, el qual particip\u00e0 per darrer cop en t\u00f2quio '64. per\u00f2 aquell any no va ser l'unica reunificaci\u00f3. el iemen va acudir com una sola delegaci\u00f3 per primer cop, despr\u00e9s de la uni\u00f3 del nord i el sud. tamb\u00e9 el 1990 nam\u00edbia s'independitz\u00e0 de sud-\u00e0frica, debutant tamb\u00e9 a barcelona. en canvi, era txecoslov\u00e0quia qui s'acomiadava abans de la seva divisi\u00f3. \nla llista de tots els comit\u00e8s ol\u00edmpics apareix ordenada alfab\u00e8ticament segons els seus respectius codis del coi. entre par\u00e8ntesis apareix el nombre de participants que van aportar cadascun. despr\u00e9s de la coma, el primer n\u00famero fa refer\u00e8ncia als atletes masculins i el segon a les atletes femenines:\n\n\n== instal\u00b7lacions esportives ==\n\nen els jocs ol\u00edmpics d'estiu de 1992 s'utilitzaren tot un seguit d'instal\u00b7lacions, dividides en 7 grans zones:\n\nestadi ol\u00edmpic de montju\u00efc\nanella ol\u00edmpica\n\u00e0rea de sants-monju\u00efc\n\u00e0rea ol\u00edmpica de la vall d'hebron\n\u00e0rea ol\u00edmpica de la diagonal\n\u00e0rea ol\u00edmpica del poblenou\n16 subseus\n\n\n== competici\u00f3 ==\n\n\n=== esports ===\nals jocs es van practicar un total de 28 esports, amb 257 esdeveniments. el b\u00e0dminton i el beisbol foren, per primer cop, esports ol\u00edmpics. a continuaci\u00f3 hi ha una llista dels diferents esports i, entre par\u00e8ntesis, el nombre d'esdeveniments de casdascun:\n\n\n=== calendari ===\n\n\n=== medaller ===\n\ndeu pa\u00efsos amb m\u00e9s medalles en els jocs ol\u00edmpics de 1992. pa\u00eds amfitri\u00f3 ressaltat\n\n\n=== medallistes m\u00e9s guardonats ===\ncategoria masculinacategoria femenina\n\n\n== impacte ==\n\"tots els implicats llavors en el proc\u00e9s de decisions sab\u00edem, \u00e9s clar, que els jocs eren un esdeveniment esportiu [\u2026] confesso sense rubor, que per aquell temps no ens importava massa, ja que es tractava [\u2026] d'encertar amb la idea que permet\u00e9s fer en cinc o sis anys el que no s'havia fet en cinquanta, amb el risc de trigar cinquanta anys m\u00e9s si no s'aprofitava l'oportunitat\" josep miquel abad\nen l'\u00e0mbit econ\u00f2mic, els jocs ol\u00edmpics de barcelona'92 van generar 20.230 llocs de feina permanents i 41.450 llocs de feina temporals generats durant el per\u00edode 1986-1993. a m\u00e9s, l'impacte econ\u00f2mic directe va ser de 12.987 milions d'\u20ac* i un impacte indirecte de 21.641 milions d'\u20ac (*mitjana d'\u00edndex de canvi de l'\u20ac al 2000). un dels sectors economics que va rebre un impuls pels jocs va ser el sector tur\u00edstic. l'oferta hotelera de la ciutat va cr\u00e9ixer de 118 l'any 1990 a 223 l'any 2002, i el nombre de pernoctacions va passar del 3.795.522 l'any 1990 a 15.529.218 l'any 2012.urban\u00edsticament, la ciutat va tenir un gran impacte. es van crear noves infraestructures vi\u00e0ries, noves zones urbanes, com la vila ol\u00edmpica, es va renovar el port de barcelona i l'aeroport del prat, entre d'altres millores en infraestructures tecnol\u00f2giques i embelliment urban\u00edstic.l'arxiu i fons documental i audiovisual generat pel coob'92 o escrit sobre els jocs, \u00e9s preservat i dif\u00f3s per la fundaci\u00f3 barcelona ol\u00edmpica, l'arxiu municipal de barcelona i el centre d'estudis ol\u00edmpics i de l'esport de la uab.\n\n\n== refer\u00e8ncies ==\n\n\n== vegeu tamb\u00e9 ==\njocs paral\u00edmpics d'estiu de 1992\nurbanisme de barcelona\narquitectura de barcelona\n\n\n== enlla\u00e7os externs ==\nbarcelona ol\u00edmpica. jocs ol\u00edmpics i paral\u00edmpics barcelona 1992 (en catal\u00e0, castell\u00e0 i angl\u00e8s), de la fundaci\u00f3 barcelona ol\u00edmpica, el centre d'estudis ol\u00edmpics de la uab, i l'arxiu municipal de barcelona.\n\u00abjocs olimpics de barcelona 1992\u00bb. gran enciclop\u00e8dia catalana.  barcelona:  grup enciclop\u00e8dia catalana.\njocs ol\u00edmpics de barcelona de 1992 (angl\u00e8s)\nwww.sports-reference.com - barcelona 1992 arxivat 2008-07-07 a wayback machine. (angl\u00e8s)"