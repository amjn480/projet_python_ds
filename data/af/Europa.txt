"vir die vierde grootste maan van die planeet jupiter, sien europa (maan).europa (afgelei van grieks \u03b5\u1f50\u03c1\u03ce\u03c0\u03b7 of eur\u1e53p\u0113) is 'n vasteland wat oor die westelike vyfde van die eurasiese landmassa strek. alhoewel dit in geografiese opsig eerder as subkontinent geklassifiseer kan word wat saam met asi\u00eb die vasteland van eurasi\u00eb vorm, word dit vanwe\u00eb sy historiese en kulturele ontwikkeling meestal as selfstandige kontinent beskou. eeue lank was europa in kulturele en ekonomiese opsig die middelpunt van die w\u00eareld. so het die term europa naas sy geografiese definisie ook betrekking op kulturele, politieke, ekonomiese, regtelike en ide\u00eble aspekte.\n\n\n== naam ==\ndie naam europa strek in sy griekse vorm \u03b5\u1f50\u03c1\u03ce\u03c0\u03b7 ver terug. hier is die term eur\u1e53p\u0113 meestal as 'n samestelling van die oud-griekse \u03b5\u1f50\u03c1\u03cd\u03c2 (eur\u00fds, \"wyd\") en \u1f44\u03c8 (\u00f3ps, \"sig, gesig\") opgevat \u2013 dus was eur\u1e53p\u0113 \"die (vrou) met die wye sig\".\nvolgens die griekse mitologie was europa die naam van 'n fenisiese koningsdogter wat deur die god zeus in die gestalte van 'n stier swemmend na die eiland kreta ontvoer en daar deur hom verlei is. sommige etimolo\u00eb neem aan dat hierdie naam oorspronklik aan 'n semitiese taal ontleen en daarna vergrieks is. dit is moontlik van die fenisiese erob \"donker\" of \"aand\" afgelei.\n\n\n== geografie ==\neuropa word deur die bosporus en die dardanelle van klein-asi\u00eb geskei en deur die middellandse see en die straat van gibraltar van afrika. in die weste word dit deur die atlantiese oseaan en in die noorde deur die noordoostelike yssee begrens. in die suide, weste en noorde strek seearms van die atlantiese oseaan diep in die landmassa in en maak van europa die vasteland met die mees onre\u00eblmatige kuslyn \u2013 die hartland word deur talle skiereilande en eilande omring.\nin die ooste is daar geen presiese geografiese of geologiese grens tussen europa en asi\u00eb nie. die \"grense van europa\" word dus as gevolg van maatskaplike konvensies bepaal, terwyl 'n geografiese definisie van europa steeds willekeurig is. so het die franse filosoof bernard-henri l\u00e9vy opgemerk dat europa eerder 'n \"gedagte\" sou wees as 'n plek.\ndie sweedse offisier en aardrykskundige maar duitse boorling philip johan von strahlenberg (1676\u20131747) het die oeralgebergte en -rivier as die oostelike grens van europa gedefinieer. tussen die kaspiese see en die swart see loop die grenslyn noord van die kaukasus-gebergte.\neuropa strek oor 'n oppervlakte van sowat 10,5 miljoen vierkante kilometer en is dus die tweede kleinste vasteland n\u00e1 australi\u00eb. die mees noordelike punt van die europese vasteland l\u00ea op die skiereiland nordkinn in noorwe\u00eb, die mees suidelike is die punta de tarifa in spanje, die mees westelike die cabo da roca in portugal. in noord-suidelike rigting strek die vasteland oor 'n afstand van sowat 3 800 kilometer, in oos-westelike rigting oor sowat 6 000 kilometer, vanaf die oeralgebergte in rusland tot by die atlantiese kus van portugal.\n\n\n=== topografie ===\nwes-europa kan rofweg in drie groot landskapsvorme verdeel word: die vlaktes van die noordweste en noorde, die laer bergreekse en die relatief jong ho\u00eb bergreeks wat nog gedeeltelik vergletser is en vanuit die pirene\u00eb-bergreeks langs die frans-spaanse grens oor die alpe van sentraal-europa tot by die karpate-bergreeks strek. hieraan sluit aan: die pirene\u00eb-, apennyne- en balkanskiereilande in die suide, skandinawi\u00eb, jutland en die britse eilande in die noorde. oos-europa is 'n wydgestrekte en amper eenvormige vlakte wat van die noordelike yssee tot by die swart see strek.\n\n\n=== waterliggame ===\ndie meeste groot europese riviere het dwarsdeur die jaar genoeg water om as belangrike waterwe\u00eb en lewensare te dien. baie van hulle word deur kanale met mekaar verbind. die meeste europese mere is in die vroe\u00ebr vergletserte gebiede van noord-europa en aan die voet van die alpe gele\u00eb. die langste riviere is wolga (3 531 km), donau (2 858 km), dnjepr (2 201 km) en onder meer die ryn (1 320 km); die grootste mere sluit die ladogameer (17 700 km\u00b2), onegameer (9 720 km\u00b2) en v\u00e4nernmeer (5 584 km\u00b2) in.\n\n\n=== klimaat ===\nvanwe\u00eb die nou verbinding tussen land en see en die bergreekse wat van wes na oos loop word europa in klimatiese opsig deur die heersende westelike winde en die matigende invloed van die warm golfstroom gekenmerk \u2013 so trek die vasteland voordeel uit baie gunstige klimaattoestande met 'n gematigde seeklimaat wat dwarsdeur die jaar re\u00ebnval verseker, soms selfs jaarlikse neerslae van meer as 2 000 millimeter. die gemiddelde jaarlikse temperatuur in bordeaux, suidwes-frankryk beloop byvoorbeeld 12,8 \u00b0c, terwyl halifax in die kanadese provinsie nova scotia met slegs 6,3 \u00b0c merkbaar koeler is \u2013 ofskoon dit op dieselfde breedtegraad l\u00ea.\nhierdie seeklimaat gaan eers ver in die ooste en suidooste in 'n kontinentale klimaat met groter seisoenale temperatuurskommelinge en somerre\u00ebn met soms minder as 500 millimeter per jaar oor. net die gebied suid van die alpe-bergreeks strek tot in die subtropiese sone met dro\u00eb somers en winterre\u00ebn, die sogenaamde mediterreense klimaat. die uiterste noorde van europa het 'n arktiese klimaat.\n\n\n== demografie ==\nin 2017 is die bevolking van europa deur die verenigde nasies rondom 742 miljoen geskat, wat effens meer as een negende van die w\u00eareldbevolking is. hierdie getal sluit siberi\u00eb (ongeveer 38 miljoen mense) in, maar die europese turkye (ongeveer 12 miljoen) is uitgesluit.\nin die 20ste eeu het europa byna 'n kwart van die w\u00eareldbevolking gehad. die bevolking van europa het in die afgelope eeu gegroei, maar in ander w\u00earelddele (veral afrika en asi\u00eb) het die bevolking vinniger gegroei. onder die vastelande het europa 'n relatiewe ho\u00eb bevolkingsdigtheid, tweede net na asi\u00eb. die grootste deel van europa is in 'n modus van sub-vervangingsvrugbaarheid, wat beteken dat elke nuwe (gebore) generasie minder bevolk word as die ouer.\nvolgens taal en historiese ontwikkeling word 95 persent van die bewoners by die indo-europese volksgroepe gereken (waarvan 'n derde germane en kelte, 'n derde slawi\u00ebrs, 'n kwart romane en kleiner groepe van grieke, albanese en balte), vyf persent is fins-oegriese volke.\nn\u00e1 die laaste kouetydperk het talle volksgroepe hulle in europa gevestig en oor die eeue met mekaar vermeng. die christelike beskawing (met rooms-katolieke, protestante en ortodokse) vorm die basis vir die oorgrote meerderheid van europese kulture.\neuropa is 'n dig bevolkte en verstedelikte vasteland. sy nywerheidsgebiede word deur 'n baie ho\u00eb bevolkingsdigtheid van tussen 250 en meer as 1 000 inwoners per km\u00b2 gekenmerk, veral dele van die verenigde koninkryk, noord-frankryk en duitsland, nederland, noord-belgi\u00eb, noord-itali\u00eb, opper-silesi\u00eb in suidwes-pole en dele van oekra\u00efne. daarenteen is die bergstreke, noord- en oos-europa met soms minder as 10 inwoners per km\u00b2 yl bevolk. die digbevolkste land in europa (en in die w\u00eareld) is die mikrostaat monaco.\n\n\n== politiek ==\ndie politieke kaart van europa is aansienlik afgelei van die herorganisasie van europa na die napoleontiese oorlo\u00eb in 1815. die heersende vorm van regering in europa is parlement\u00eare demokrasie, in die meeste gevalle in die vorm van 'n republiek. in 1815 was die heersende vorm van regering nog steeds die monargie. europa se oorblywende elf monargie\u00eb (behalwe die mikrostaat van vatikaanstad) is grondwetlike monargie\u00eb.\neuropese integrasie is die proses van politieke, wettige, ekonomiese (en in sommige gevalle sosiale en kulturele) integrasie van europese lande, aangesien dit voortgesit word deur die magte wat die raad van europa geborg het sedert die einde van die tweede w\u00eareldoorlog.\ndie europese unie is, sedert sy stigting in 1993, die fokus van ekonomiese integrasie op die kontinent. meer onlangs is die eurasiese ekonomiese unie tot stand gebring as 'n eweknie wat uit voormalige sowjetstate bestaan.\n27 europese lande is lede van die politiek-ekonomiese europese unie, 26 van die grensvrye schengen-gebied en 19 van die monet\u00eare unie eurosone. onder die kleiner europese organisasies is die nordiese raad, benelux, die baltiese vergadering en die visegr\u00e1d-groep.\n\n\n== ekonomie ==\nin die 19de eeu het europa danksy die nywerheidsomwenteling, wat sy aanvang in engeland geneem en later oor die hele vasteland uitgebrei het, die leidende rol in die w\u00eareldekonomie gespeel. n\u00e1 die tweede w\u00eareldoorlog het europa se ekonomiese struktuur as gevolg van die vasteland se verdeling in markekonomie\u00eb (in wes-europa) en sosialistiese plan-ekonomie\u00eb (in oos-europa) ingrypend verander. hierdie verdeling is eers met die politieke omwenteling van 1989/90 geleidelik oorkom.\n'n verskeidenheid instellings en organisasies, soos die europese vryehandelsone efta en die europese ekonomiese gemeenskap eeg (die huidige europese unie) bygedra tot europa se vinnige ekonomiese groei wat in baie dele van die kontinent tot in die 1970's en 1980's voortgeduur het. kenmerkend vir europa se ekonomie is die sterk handelsbande met ander w\u00earelddele.\ndie europese landbousektor is grotendeels gemeganiseer en produseer groot oorskotte. belangrike agrariese produkte van europa sluit graan, aartappels, suikerbeet en voerplante asook bees-, vark- en skaapvleis. itali\u00eb en frankryk is ook op w\u00eareldvlak die beduidendste wynprodusente.\neuropa het 'n wye verskeidenheid natuurlike hulpbronne, alhoewel die ontginning tans stagneer of afneem. so word weens die sterk vraag na ru-olie en aardgas minder steenkool ontgin. daar is belangrike voorkomste van bruinkool, ystererts, kalisoute en metale. groter olievelde word in die noordsee, in rusland en roemeni\u00eb aangetref, terwyl aardgas veral in 'n aantal wes-europese lande ontgin word.\neuropa is die tweede grootste nywerheidsmag ter w\u00eareld n\u00e1 noord-amerika. sy nywerhede het aanvanklik veral in gebiede met beduidende natuurlike hulpbronne ontwikkel \u2013 hierdie streke is tot vandag die mees digbevolkte dele van die vasteland. ander belangrike industri\u00eble sentrums het in seehawens, groot handelstede en ander nedersettings langs handelsroetes ontwikkel. hier word onder meer verwerkende nywerhede, tekstiel- en metaalfabrieke, masjienbou, elektriese-, papier- en voedselnywerhede asook drukkerye aangetref. die vervaardiging van plastiek en elektroniese goedere toon sterk groei.\nru-olie, aardgas en kernkrag voorsien in die stygende vraag na energie. hernubare energiebronne soos wind- en sonkrag speel 'n steeds belangriker rol, terwyl waterkrag veral in die alpelande, in skandinawi\u00eb, in oekra\u00efne en rusland aangewend word.\nrasionalisering en die verskuiwing van werksgeleenthede na ekonomie\u00eb met laer kostestrukture het in dele van europa tot grootskaalse de\u00efndustrialisasie en die groei van tersi\u00eare bedrywe gelei wat produksie-geori\u00ebnteer (navorsing, besigheidsadvies, advertensiebedryf en ander) of verbruikers-geori\u00ebnteer (opleiding, vryetydsaktiwiteite en vermaak) kan wees.\nmet die verdrag van maastricht het in 1999 aanvanklik twaalf lidstate van die europese unie saamgesluit om 'n monet\u00eare unie te vorm. vanaf 1 januarie 2002 is euro-banknote en -muntstukke ingevoer. die europese geldeenheid is tans die wettige betaalmiddel in 16 eu-lidlande en ses ander europese state.\n\n\n== lande van europa ==\nhoofartikel: lys van europese lande.\n\n\n== sien ook ==\nafrika-eurasi\u00eb\neurasi\u00eb\neuropese unie\n\n\n== verwysings ==\n\n\n== eksterne skakels ==\n wikimedia commons het meer media in die kategorie europa. wikiwoordeboek het 'n inskrywing vir europa."