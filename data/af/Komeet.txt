"\u2019n komeet is \u2019n klein, ysagtige hemelliggaam wat oor die algemeen in \u2019n sterk elliptiese baan om die son wentel. wanneer \u2019n komeet naby die son kom, verdamp \u2019n gedeelte van die komeet se materie en word \u2019n sogenaamde koma en dikwels ook \u2019n stert of roei gevorm. die soliede deel van die komeet word die komeetkern genoem.\nkomete bestaan uit ys, gas en stof en staan daarom ook as \"vuil sneeuballe\" bekend. die kern kan van \u2019n paar honderd meter tot tientalle kilometers breed wees, terwyl die koma kan wissel tussen duisende en miljoene kilometers in deursnee en die stert (of sterte) kan tot 1 ae (astronomiese eenheid), of 150 miljoen km, lank wees. kortperiodekomete neem minder as 200 jaar om hul wentelbaan te voltooi, maar langperiodekomete neem duisende of selfs miljoene jare.\nkortperiodekomete ontstaan in die kuiper-gordel of die verwante verstrooide skyf, wat anderkant die wentelbaan van neptunus l\u00ea.\nlangperiodekomete ontstaan waarskynlik in die oort-wolk, \u2019n hipotetiese sferiese wolk van ysagtige liggame in die buitenste sonnestelsel. di\u00e9 komete word in die rigting van die son gewerp deur swaartekragsteurings wat veroorsaak word deur \u00f3f die groot buitenste planete (jupiter, saturnus, uranus en neptunus) \u00f3f moontlik sterre wat verby die sonnestelsel beweeg.\nhiperboliese komete, wat skaars is, beweeg een keer deur die sonnestelsel voordat hulle in \u2019n hiperboliese baan in die interstell\u00eare ruimte verdwyn.\nin julie 2013 was daar 4 894 bekende komete, en di\u00e9 getal groei voortdurend. tog is dit net \u2019n klein persentasie van die getal komete wat moontlik bestaan: daar kan tot \u2019n biljoen (1012) in die buitenste sonnestelsel wees. net sowat een komeet per jaar is met die blote oog sigbaar, want baie van hulle is redelik dof.die bekendste komeet is waarskynlik halley se komeet, wat laas in 1986 van die aarde af gesien is.\n\n\n== etimologie ==\ndie woord \"komeet\" is afgelei van die latynse com\u0113ta of com\u0113t\u0113s, wat op sy beurt kom van die griekse woord \u03ba\u03bf\u03bc\u03ae\u03c4\u03b7\u03c2 (kom\u00edtis, \"met lang hare\"). di\u00e9 woord is \u2019n afleiding van \u03ba\u03cc\u03bc\u03b7 (k\u00f3mi, \"hare op die kop\").die sterrekundige simbool vir komete is (\u2604) en bestaan uit \u2019n klein skyf met drie haaragtige uitsteeksels.ander afrikaanse name sluit in: dwaalster, roeister of stertster.\n\n\n== fisieke eienskappe ==\n\n\n=== kern ===\n\ndie soliede kern van \u2019n komeet bestaan uit \u2019n samestelling van rots, stof, ys en bevrore gasse soos koolstofdioksied, koolstofmonoksied, metaan en ammoniak. daarom word hulle dikwels as \"vuil sneeuballe\" beskryf na aanleiding van fred whipple se model. sommige komete het egter \u2019n ho\u00ebr stofinhoud, en hulle word soms eerder \"sneeuagtige stofballe\" genoem.die oppervlak van die kern is gewoonlik droog, stowwerig of rotsagtig. dit dui daarop dat die ys verberg l\u00ea onder \u2019n oppervlakkors van verskeie meters dik. benewens die gasse wat reeds genoem is, bevat die kern \u2019n verskeidenheid organiese verbindings, wat kan insluit metanol, waterstofsianied, formaldehied, etanol en etaan en dalk meer komplekse molekules soos aminosure.\nin 2009 is bevestig dat die aminosuur glikokol gevind is in die komeetstof wat nasa se stardust-sending versamel het. in augustus 2011 is \u2019n verslag gepubliseer wat op nasa se bestudering van meteoriete geskoei was, en daarin is die moontlikheid genoem dat dns- en rns-komponente (adenien, guanien en verwante organiese molekules) op astero\u00efdes en komete gevorm het.die buitenste oppervlak van komeetkerns het \u2019n baie lae albedo; hulle is van die swaks weerkaatsende voorwerpe in die sonnestelsel. die giotto-ondersoektuig het bevind dat halley se komeet net 4% van die lig weerkaats wat daarop val en deep space 1 het ontdek dat borrelly se komeet net 3% van die lig weerkaats; in vergelyking daarmee weerkaats teer 7% van die lig wat daarop val. di\u00e9 swak weerkaatsing stel komete in staat om die hitte te absorbeer wat hulle nodig het om gasse vry te stel.komeetkerns met \u2019n radius van net sowat 30 km is al waargeneem, maar dit is moeilik om hul presiese grootte te meet. die deursnee van komeet p/2007 r5 se kern is moontlik slegs 100-200 meter. omdat geen kleiner komete al ontdek is nie ondanks instrumente wat al hoe sensitiewer word, glo sommige kenners daar is bitter min komete wat kleiner as 100 meter breed is. daar word geraam die bekende komete het \u2019n gemiddelde digtheid van 0,6 g/cm3. vanwe\u00eb hul lae massa word komeetkerns nie deur hul swaartekrag in \u2019n ronde bol gedruk nie en daarom het hulle onre\u00eblmatige vorms.sowat 6% van die astero\u00efdes naby die aarde is vermoedelik uitgedoofde komeetkerns wat nie meer gas vrystel nie.\n\n\n=== koma en stert ===\n\nin die buitenste sonnestelsel bly komete gevries en onaktief, en omdat hulle so klein is, is hulle uiters moeilik of byna onmoontlik om van die aarde af te sien. statistiese waarnemings van onaktiewe komeetkerns in die kuiper-gordel is al aangemeld uit data deur die hubble-ruimteteleskoop, maar di\u00e9 waarnemings word bevraagteken.wanneer \u2019n komeet nader aan die binneste sonnestelsel kom, veroorsaak die son se straling dat die vlugtige materiale in die komeet verdamp en uit die kern stroom terwyl dit stof daarmee saamneem. die strome stof en gas uit die atmosfeer om die komeet, wat die \"koma\" genoem word, en die krag wat op die koma uitgeoefen word deur die son se stralingsdruk en sonwind, bring mee dat \u2019n enorme \"stert\" gevorm word wat weg van die son af wys.die koma bestaan gewoonlik uit water en stof, met water wat sowat 90% uitmaak van die vlugtige stowwe wat van die kern af uitstroom wanneer die komeet binne 3 tot 4 ae van die son af is. die watermolekules word vernietig hoofsaaklik deur fotodissosiasie en in \u2019n mindere mate foto-ionisasie. groter stofdeeltjies word agtergelaat in die komeet se wentelpad terwyl die stralingsdruk kleiner deeltjies van die son af wegdruk in die komeet se stert in.hoewel die komeet se kern meestal minder as 60 km breed is, kan die koma duisende of miljoene kilometers breed wees \u2013 dit word soms groter as die son, soos in oktober 2007 die geval was met komeet 17p/holmes. die groot komeet van 1811 het ook \u2019n koma gehad wat so groot soos die son was. tog kan die koma kleiner word omtrent in die tyd dat dit mars se wentelbaan 1,5 ae van die son af kruis. op di\u00e9 afstand is die sonwind sterk genoeg om die stof en gas weg van die koma te waai en in die proses word die stert langer. ioonsterte is al waargeneem wat 1 ae (150 miljoen km) of langer is.beide die koma en stert word deur die son verlig en kan sigbaar word wanneer die komeet deur die binneste sonnestelsel beweeg; die stof weerkaats die sonlig regstreeks en die gasse gloei vanwe\u00eb ionisasie. die meeste komete is te dof om sonder \u2019n teleskoop te sien, maar elke dekade is daar \u2019n paar wat helder genoeg is om met die blote oog te sien. soms ondergaan die komeet \u2019n groot en skielike uitbarsting van gas en stof, en in di\u00e9 tyd word die koma vir \u2019n tydperk baie groter. dit het in 2007 met komeet holmes gebeur.\ndie strome stof en gas vorm elk sy eie stert wat in verskillende rigtings wys. die stroom stof vorm dikwels \u2019n gebuigde stert, wat \u2019n tipe ii- of stofstert genoem word. die ioon- of tipe i-stert, wat uit gasse bestaan, wys altyd reguit weg van die son af omdat die gas meer deur die sonwind be\u00efnvloed word as die stof, en dit volg dus magnetieseveldlyne eerder as \u2019n wentelbaan.soms wys \u2019n kort stert in die teenoorgestelde rigting as die ioon- en stofstert \u2013 dit word \u2019n antistert genoem. dit het sterrekundiges eers laat kopkrap, maar dit is nou bekend dat dit die punt van die stofstert is wat o\u00ebnskynlik voor die komeet uit geprojekteer word vanwe\u00eb ons waarnemingshoek. die waarneming van ioonsterte het aansienlik bygedra tot die ontdekking van sonwind. die ioonstert word gevorm vanwe\u00eb die ionisasie van deeltjies in die koma deur ultraviolet-sonstraling. wanneer die deeltjies ge\u00efoniseer is, het hulle \u2019n netto positiewe elektriese lading, wat op sy beurt \u2019n \"kunsmatige magnetosfeer\" om die komeet vorm. die komeet en sy kunsmatige magnetiese veld vorm \u2019n hindernis vir die uitvloeiende sonwinddeeltjies. omdat die relatiewe spoed van die komeet en die sonwind supersonies is, vorm \u2019n boogskok voor die komeet in die rigting waarin die sonwind waai. in hierdie boogskok versamel groot konsentrasies komeet-ione en hulle \"laai\" die son se magnetiese veld met plasma, sodat die veldlyne om die komeet \"drapeer\" en die ioonstert vorm.as die ioonstertlading groot genoeg is, word die magneetveld om die koma gevou tot op \u2019n punt van die ioonstert waar magnetiese rekonneksie plaasvind. dit lei daartoe dat die komeet se stert \"gediskonnekteer\" word. dit is al \u2019n paar keer waargeneem \u2013 die een noemenswaardige voorval het op 20 april 2007 plaasgevind toe die ioonstert van encke se komeet heeltemal afgesny is. di\u00e9 gebeurtenis is deur die stereo-ondersoektuig waargeneem.\n\n\n=== meteoorre\u00ebns ===\nkomete laat \u2019n stroom vaste afval agter wat te groot is om deur stralingsdruk of die sonwind weggedryf te word. as die komeet se wentelbaan di\u00e9 van die aarde om die son kruis, sal daar waarskynlik \u2019n meteoorre\u00ebn wees elke jaar wanneer die aarde deur die stroom afval beweeg wat van die komeet agterbly. die perse\u00efde-meteoorre\u00ebn vind byvoorbeeld elke jaar tussen 9 en 13 augustus plaas wanneer die aarde deur die wentelbaan van komeet swift-tuttle beweeg. halley se komeet is die bron van die orionide-meteoorre\u00ebn in oktober.\n\n\n=== komete in ander stelsels ===\neksokomete, komete buite ons sonnestelsel, is ook al waargeneem en is waarskynlik algemeen in die melkweg. die eerste eksokomeet wat ontdek is, was in 1987 om beta pictoris, \u2019n baie jong tipe a v-ster. altesaam 10 sulke eksokomeetstelsels is sedertdien waargeneem danksy die absorpsiespektrum wat geskep word deur die groot gaswolke wat deur komete uitgestraal word wanneer hulle naby hul ster verbybeweeg.\n\n\n== wentelbaaneienskappe ==\ndie meeste komete is klein sonnestelsel-liggame met \u2019n lang elliptiese wentelbaan wat maak dat hulle vir \u2019n kort ruk naby die son kom en dan vir \u2019n lang ruk ver weg na die buitenste deel van die sonnestelsel beweeg. komete word dikwels geklassifiseer volgens die lengte van hul wentelperiodes: hoe langer die periode, hoe meer uitgerek is die ellips.\n\n\n=== kort periode ===\nperiodieke of kortperiodekomete is di\u00e9 met \u2019n wentelperiode van minder as 200 jaar. hulle wentel gewoonlik op die vlak van die ekliptika in dieselfde rigting as die planete. hulle is gewoonlik tydens hul afelium in die buitenste wyke van die sonnestelsel waar die buitenste vier planete (jupiter en verder) voorkom; die afelium van halley se komeet is byvoorbeeld net buite die wentelbaan van neptunus. komete waarvan die afelium naby \u2019n groot planeet se wentelbaan is, word sy \"familie\" genoem. sulke families ontstaan vermoedelik wanneer die planeet \u2019n voorheen langperiodekomeet in \u2019n korter wentelbaan aantrek. jupiter is die planeet wat die meeste komete be\u00efnvloed omdat sy massa meer as dubbel di\u00e9 van al die ander planete saam is.\ndie ander uiterste is komete soos encke se komeet, waarvan die wentelbaan nie eens tot by di\u00e9 van jupiter strek nie; hulle is bekend as \"encketipe-komete\". kortperiodekomete met wentelperiodes van minder as 20 jaar en lae hellings (tot 30\u00ba) word \"jupiterfamilie-komete\" genoem. di\u00e9 soos halley, met wentelperiodes van tussen 20 en 200 jaar en hellings van nul tot meer as 90\u00ba, word \"halleytipe-komete\" genoem. tot in 2013 is net 72 halleytipe-komete waargeneem in vergelyking met 470 jupiterfamilie-komete.onlangs ontdekte \"hoofgordelkomete\" vorm \u2019n aparte klas; hulle wentel in meer sirkelvormige bane in die astero\u00efdegordel.vanwe\u00eb hul wenteleienskappe het kortperiodekomete vermoedelik hul oorsprong in die sentoure, die kuiper-gordel en die verstrooide skyf \u2013 \u2019n skyf van voorwerpe anderkant neptunus \u2013 terwyl die bron van langperiodekomete vermoedelik die meer verafgele\u00eb sferiese oort-wolk is. groot swerms komeetagtige voorwerpe wentel waarskynlik in hierdie verafgele\u00eb streke in rofweg sirkelvormige bane om die son. die swaartekraginvloed van die buitenste planete (in die geval van voorwerpe in die kuiper-gordel) of nabygele\u00eb sterre (in die geval van oort-wolkvoorwerpe) kan hierdie liggame in \u2019n elliptiese baan dwing wat hulle in die rigting van die son stuur om \u2019n sigbare komeet te vorm. anders as by periodieke komete, waarvan die wentelbane vasgestel is danksy vorige waarnemings, is die verskyning van nuwe komete onvoorspelbaar.\n\n\n=== lang periode ===\nlangperiodekomete het uiters eksentriese wentelbane en periodes van tussen 200 en duisende of selfs miljoene jare. komete soos west en c/1999 f1 kan apoapside-afstande van byna 70 000 ae h\u00ea en wentelperiodes wat op sowat 6 miljoen jaar geraam word.\n\u2019n eksentrisiteit van groter as 1 (wat \u2019n ontsnappingsbaan veroorsaak) wanneer dit naby sy perihelium is, beteken nie noodwendig die komeet sal die sonnestelsel verlaat nie. so het komeet mcnaught \u2019n heliosentriese oskulerende eksentrisiteit van 1,000019 gehad toe dit sy perihelium in januarie 2007 bereik het, maar dit is gebonde aan die son met \u2019n wentelperiode van rofweg 92 600 jaar omdat die eksentrisiteit tot minder as 1 afneem wanneer dit verder weg van die son beweeg. komete wat uit die sonnestelsel gewerp word deurdat hulle naby groot planete verbybeweeg het, word nie meer beskou asof hulle \u2019n \"periode\" het nie.\ngeen komete met \u2019n eksentrisiteit van veel meer as 1 is al waargeneem nie, en daar is dus geen bevestigde waarnemings van komete wat dalk hul oorsprong buite die sonnestelsel het nie. komeet c/1980 e1 het \u2019n wentelperiode van rofweg 7,1 miljoen jaar gehad voor sy perihelium in 1982, maar toe hy in 1980 naby jupiter was, het di\u00e9 planeet hom laat versnel en dit het \u2019n eksentrisiteit van 1,057 bereik, die grootste van enige bekende hiperboliese (nie-periodieke) komeet.\n\n\n=== verlore komete ===\n\u2019n paar periodieke komete wat in vorige eeue ontdek is, is nou verlore. hul wentelbane was nooit bekend genoeg om toekomstige verskynings te voorspel nie, of die komete het gedisintegreer. tog word \u2019n \"nuwe\" komeet nou en dan ontdek en dan wys berekenings van sy wentelbaan dat dit \u2019n ou, \"verlore\" komeet is. \u2019n voorbeeld is 11p/tempel-swift-linear, wat in 1869 ontdek is maar nie n\u00e1 1908 weer gesien is nie weens die steurende uitwerking van jupiter. dit is eers in 2001 per toeval deur linear herontdek.\n\n\n== die lot van komete ==\nas \u2019n komeet vinnig genoeg beweeg, kan dit die sonnestelsel verlaat. tot op datum is die enigste komete waarmee dit gebeur het, di\u00e9 wat deur die steurende uitwerking van ander voorwerpe soos jupiter be\u00efnvloed is.jupiterfamilie-komete het \u2019n aktiewe leeftyd van sowat 10 000 jaar of ~1 000 omwentelings, terwyl langperiodekomete gouer verdoof. net 10% van die langperiodekomete oorleef meer as 50 omwentelings en net 1% meer as 2 000 omwentelings. eindelik verdamp al die vlugtige materiale in \u2019n komeet se kern en dit word \u2019n klein, donker stuk rots wat soos \u2019n astero\u00efde kan lyk. sommige astero\u00efdes in elliptiese wentelbane is nou ge\u00efdentifiseer as verdoofde komete.die kern van sommige komete kan baie bros wees en van hulle is al waargeneem wat disintegreer of opbreek. dit sluit in 3d/biela in 1846, shoemaker-levy 9 in 1992 en 73p/schwassmann\u2013wachmann van 1995 tot 2006. die griekse historikus ephorus het berig dat \u2019n komeet so lank terug as die winter van 372\u2013373 v.c. opgebreek het. dit kan gebeur weens termiese stres, interne gasdruk of \u2019n botsing.die komete 42p/neujmin en 53p/van biesbroeck lyk soos dele wat van een komeet oorgebly het. albei het in januarie 1850 redelik naby aan jupiter gekom, en hul wentelbane was voor 1850 byna identies.sommige komete het \u2019n skouspelagtiger einde \u2013 hulle val \u00f3f in die son \u00f3f bots teen \u2019n planeet of ander voorwerp. botsings tussen komete en planete of mane was in die vroe\u00eb dae van die sonnestelsel algemeen: van die kraters op die maan is waarskynlik deur komete veroorsaak. \u2019n onlangse botsing was di\u00e9 van komeet shoemaker-levy 9 in julie 1994 teen jupiter nadat dit aanvanklik opgebreek het.\n\n\n=== bron van lewe ===\nbaie komete het in die beginjare van die aarde se bestaan teen die planeet gebots. baie wetenskaplikes glo komete wat die aarde sowat 4 miljard jaar gelede gebombardeer het, het die groot hoeveelhede water wat nou in ons oseane voorkom, of minstens \u2019n groot deel daarvan, na die aarde gebring. ander navorsers betwyfel egter di\u00e9 teorie. die opsporing van organiese molekules in komete laat sommige geleerdes vermoed dat komete of meteoriete dalk die voorlopers van lewe \u2013 of lewe self \u2013 na die aarde gebring het. daar is steeds baie komete wat na aan die aarde verbybeweeg, maar \u2019n botsing met \u2019n astero\u00efde is meer waarskynlik as een met \u2019n komeet.\ndaar word ook vermoed dat komete oor \u2019n lang tydperk aansienlike hoeveelhede water na die maan gebring het, waarvan \u2019n deel dalk steeds oorgebly het as maanys.\n\n\n== naamgewing ==\nverskillende metodes is die afgelope twee eeue gebruik om name aan komete te gee. voor \u2019n sistematiese naamgewingsproses aanvaar is, het komete hul name op verskeie maniere gekry. voor die vroe\u00eb 20ste eeu het die meeste name bloot verwys na die jaar waarin dit verskyn het, soms met bykomende byvoeglike naamwoorde vir besonder helder komete; dus die \"groot komeet van 1680\", die \"groot komeet van 1882\" en die \"groot januarie-komeet van 1910\".\nnadat edmund halley bewys het die komete van 1531, 1607 en 1682 is dieselfde voorwerp en sy terugkeer in 1759 korrek voorspel het, het dit bekend geword as halley se komeet. net so is die tweede en die derde periodieke komeet wat ontdek is, encke se komeet en biela se komeet, genoem na die sterrekundiges wat hul wentelbane korrek bereken het eerder as die oorspronklike ontdekkers. later is periodieke komete genoem na hul ontdekkers, maar komete wat net een keer verskyn het, is steeds genoem na die jaar van hul verskyning.\nin die vroe\u00eb 20ste eeu het dit algemene gebruik geword om komete na hul ontdekkers te noem. \u2019n komeet kan na tot drie onafhanklike ontdekkers genoem word. in onlangse jare is talle komete ontdek deur instrumente wat deur groot spanne sterrekundiges gehanteer word, en in di\u00e9 geval word die komete na die instrument genoem. komeet iras-araki-alcock is onafhanklik ontdek deur die infrarooi satelliet (iras) en die amateur-sterrekundiges genichi araki en george alcock. in die verlede is \u2019n nommer by die naam gevoeg as \u2019n paar komete deur dieselfde individu, groep of span ontdek is (maar net vir periodieke komete); dus komeet shoemaker-levy 1-9. vandag is dit onprakties vanwe\u00eb die groot aantal komete wat sekere instrumente ontdek en geen poging word aangewend om elke komeet \u2019n unieke naam te gee nie. komete se sistematiese name word eerder gebruik om verwarring te voorkom.\ntot 1994 het komete eers \u2019n voorlopige naam gekry wat bestaan het uit die jaar waarin dit ontdek is, gevolg deur \u2019n kleinletter om die volgorde van sy ontdekking in daardie jaar aan te dui. komeet 1969i (bennett) was byvoorbeeld die 9de komeet wat in 1969 ontdek is. nadat die komeet sy perihelium bereik het en sy wentelbaan bepaal is, het dit \u2019n permanente naam gekry volgens die jaar van sy perihelium, gevolg deur \u2019n romeinse getal om aan te dui in watter volgorde hy daardie jaar sy perihelium bereik het. komeet 1969i het byvoorbeeld komeet 1970 ii geword (dit was die tweede komeet wat in 1970 sy perihelium bereik het).\u2019n toename in die ontdekking van komete het di\u00e9 metode onprakties gemaak, en in 1994 het die internasionale astronomiese unie \u2019n nuwe metode van naamgewing aanvaar. komete word nou genoem na die jaar van hul ontdekking, gevolg deur \u2019n letter wat dui op die halfmaand van die ontdekking en \u2019n nommer wat dui op die volgorde van die ontdekking (\u2019n soortgelyke stelsel word vir astero\u00efdes gebruik). die vierde komeet wat in die tweede helfte van februarie 2006 ontdek is, sal byvoorbeeld die naam 2006 d4 kry. voorvoegsels word ook bygevoeg om die aard van die komeet aan te dui:\n\np/ is \u2019n periodieke komeet (met \u2019n wentelperiode van korter as 200 jaar of as bewyse bestaan van meer as een waarneming van sy perihelium).\nc/ is \u2019n nie-periodieke komeet (een wat nie aan bogenoemde vereistes voldoen nie).\nx/ is \u2019n komeet waarvoor geen betroubare wentelbaan bereken kon word nie (gewoonlik historiese komete).\nd/ is \u2019n periodieke komeet wat verdwyn, opgebreek of gedisintegreer het.\na/ is \u2019n voorwerp wat verkeerdelik as \u2019n komeet ge\u00efdentifiseer is, maar daar is later bewyse gevind dat dit \u2019n kleinplaneet is.halley se komeet, wat die eerste komeet is wat as periodiek ge\u00efdentifiseer is, het die sistematiese naam 1p/1682 q1. komete wat eers name as \u2019n kleinplaneet gekry het, hou di\u00e9 naam en dit lei tot \u2019n paar vreemde name soos p/2004 ew38 (catalina-linear).\ndaar is net vyf voorwerpe in die sonnestelsel wat name as beide komete en astero\u00efdes het: 2060 chiron (95p/chiron), 4015 wilson-harrington (107p/wilson-harrington), 7968 elst-pizarro (133p/elst-pizarro), 60558 echeclus (174p/echeclus) en 118401 linear (176p/linear).\n\n\n== waarnemingsgeskiedenis ==\n\n\n=== vroe\u00eb studies ===\nuit vroe\u00eb bronne, soos chinese orakelbene, is dit bekend dat die mens millenniums lank al komeetverskynings waarneem. tot die 16de eeu is komete beskou as voorbodes van die dood van konings of adellikes, of tekens van rampe wat kom of selfs aanvalle deur hemelse wesens op aardbewoners.toe halley se komeet in 1066 verskyn, het willem, die hertog van normandi\u00eb, dit as \u2019n teken beskou om engeland binne te val. terselfdertyd het koning harold ii dit as \u2019n voorbode beskou dat sy bewind tot \u2019n val sou kom. met die slag van hastings het willem harold verslaan en willem i van engeland geword.\nin die eerste boek van sy meteorologie het aristoteles komete beskryf as \u2019n verskynsel van die aarde se boonste atmosfeer, waar warm, dro\u00eb dampe vergader en van tyd tot tyd in vlamme uitbars. in die 16de eeu het tycho brahe gedemonstreer dat komete van buite die aarde se atmosfeer kom deur die parallaks van die groot komeet van 1577 te bestudeer uit waarnemings wat deur verskeie mense gedoen is. met sy berekenings het hy gemeen die komeet moes minstens vier keer so ver as die maan wees.\n\n\n=== wentelbaanstudies ===\nisaac newton het in sy philosophiae naturalis principia mathematica van 1687 bewys \u2019n voorwerp wat onder die invloed van sy swaartekragwet beweeg, moet \u2019n wentelbaan volg met die vorm van een van die ke\u00eblsnitte (\u2019n sirkel, ovaal, parabool of hiperbool), en hy het gedemonstreer hoe \u2019n komeet se pad deur die lug \u2019n parabool kan vorm deur die komeet van 1680 as voorbeeld te gebruik.in 1705 het edmond halley (1656\u20131742) newton se metode toegepas op 23 komeetverskynings tussen 1337 en 1698. hy het gemerk drie van hulle, die komete van 1531, 1607 en 1682, het baie eenderse wentelbaanelemente, en hy was verder in staat om die effense verskille in hul wentelbane te verduidelik aan die hand van die swaartekraginvloed van jupiter en saturnus. oortuig daarvan dat dit drie verskynings van dieselfde komeet was, het hy voorspel dat dit weer in 1758-'59 sy verskyning sou maak. toe sy voorspelling waar word, is die komeet na hom genoem. dit sal weer in 2061 te sien wees.\n\n\n=== studie van fisieke eienskappe ===\nnewton het komete beskryf as kompakte en soliede voorwerpe wat in \u2019n skuins wentelbaan beweeg en hul sterte as dun strome damp uit hul kern wat deur die son aan die brand gesteek of verhit word. hy het vermoed dat komete verantwoordelik is vir die oorsprong van die lewegewende komponent van lug.in die 18de eeu het sommige wetenskaplikes reeds reg voorspel waaruit komete bestaan. in 1755 het immanuel kant voorspel dat komete bestaan uit die een of ander vlugtige stof, waarvan die verdamping verantwoordelik is vir hul helderheid naby hul perihelium. in 1835 het die duitse wiskundige friedrich bessel strome damp tydens die verskyning van halley se komeet waargeneem en in die volgende jaar het hy voorgestel dat die krag van die verdampende materiaal groot genoeg is om die komeet se wentelbaan aansienlik te verander. hy het gemeen die nie-gravitasionele bewegings van encke se komeet is die gevolg daarvan.in 1950 het fred whipple voorgestel dat komete ysagtige voorwerpe is met \u2019n hoeveelheid stof en rots, eerder as rotsagtige voorwerpe met \u2019n hoeveelheid ys. hierdie \"vuil sneeubal\"-model is gou aanvaar en dit het gelyk of talle ruimtetuie se waarnemings hiermee ooreenstem. tuie soos giotto, vega 1 en vega 2 het in 1986 deur die koma van halley se komeet gevlieg en die kern afgeneem. strome verdampende materiaal is waargeneem.\n\n\n=== onlangs bevindings ===\ndaar word steeds gedebatteer oor hoeveel ys in \u2019n komeet is. in 2001 het nasa se deep space 1-span ho\u00ebresolusiefoto's van die oppervlak van komeet borrelly geneem. hulle het aangekondig dat borrelly \u2019n dro\u00eb oppervlak het met duidelike strome materiaal. die feit dat komete water- en ander ys bevat, het dr. laurence soderblom van die vs geologiese opname tot die gevolgtrekking laat kom dat die ys onder die kors weggesteek is \"omdat die oppervlak deur die son se hitte uitgedroog is of miskien omdat die baie donker, roetagtige materiaal op die oppervlak enige tekens van oppervlak-ys bedek\".in julie 2005 het die deep impact-ondersoektuig \u2019n krater in komeet tempel 1 geblaas om sy binnekant te bestudeer. dit het gelyk of die meeste van die komeet se ys onder die oppervlak l\u00ea en dat dit die strome verdampende water in die koma voed. die tuig is hernoem tot epoxi en het op 4 november verby komeet hartley 2 gevlieg.\ndie stardust-ruimtetuig het in januarie 2004 deeltjies van die koma van komeet wild 2 versamel en twee jaar later monsters  teruggebring na die aarde. claudia alexander, \u2019n wetenskaplike van nasa se jet propulsion laboratory wat al lank komete bestudeer, het aan space.com ges\u00ea hoe verbaas sy is oor die hoeveelheid strome, hul voorkoms aan die donker en die ligte kant van die komeet, hul vermo\u00eb om groot stukke rots van die oppervlak af te lig en die feit dat komeet wild 2 nie \u2019n losse verbinding van afval is nie.meer onlangse data van die stardust-sending het gewys materiaal wat uit die stert van wild 2 verkry is, is kristalagtig en kon net \"in vuur\" gevorm gewees het. hoewel komete in die buitenste sonnestelsel gevorm word, het die vermenging van materiaal in die vroe\u00eb vorming van die sonnestelsel vermoedelik materiaal deur die protoplanet\u00eare skyf versprei, en daarom bevat komete ook kristalagtige korrels wat in die warm binneste sonnestelsel gevorm het. boonop het die materiaal gewys \"komeetstof lyk soos astero\u00efde-materiale\". dit het wetenskaplikes genoop om weer te dink oor die aard van komete en hoe hulle van astero\u00efdes verskil.in april 2011 het wetenskaplikes van die universiteit van arizona bewyse ontdek dat daar vloeibare water in wild 2 is. hulle het yster- en kopersulfiedminerale gevind wat in die teenwoordigheid van water gevorm moes gewees het. di\u00e9 ontdekking weerspreek die bestaande idee dat komete nooit warm genoeg word om hul ys te smelt nie.\ntoekomstige ruimtesendings sal die mens \u2019n beter begrip gee van waaruit komete bestaan. die europese rosetta-ondersoektuig is tans op pad na komeet churyumov-gerasimenko; in 2014 sal dit om die komeet wentel en \u2019n klein landingstuig op sy oppervlak plaas.\n\n\n==== ruimtetuie se teikens ====\nhieronder volg \u2019n lys van komete wat al deur ruimtetuie besoek is.\n\n\n== merkwaardige komete ==\n\n\n=== groot komete ===\nsowat een keer in \u2019n dekade word \u2019n komeet so helder dat dit duidelik van die aarde af gesien kan word. sulke komete word \"groot komete\" genoem. lank gelede het helder komete die mens dikwels met histerie en paniek gevul en hulle is as slegte tekens beskou. meer onlangs, tydens die verskyning van halley se komeet in 1910, het die aarde deur die komeet se stert beweeg en \u2019n koerantberig het die vrees laat ontstaan dat giftige siaangas in die stert miljoene mense kan vergiftig. die verskyning van komeet hale-bopp het in 1997 gelei tot die massaselfmoord van die sekte heaven's gate.dit is moeilik om te voorspel of \u2019n komeet \u2019n groot komeet gaan wees omdat baie faktore die helderheid daarvan kan be\u00efnvloed. in die algemeen is die kans groot dat \u2019n komeet \u2019n groot komeet kan wees as dit \u2019n groot en aktiewe kern het, naby die son sal verbybeweeg en nie soos van die aarde af gesien, deur die son verberg sal word as dit op sy helderste is nie. tog het komeet kohoutek in 1973 aan al die kriteria voldoen en daar is verwag dit sou skouspelagtig wees, maar dit was nie. minder is verwag van komeet west, wat drie jaar later verskyn het, en toe was dit \u2019n uiters indrukwekkende komeet.in die laat 20ste eeu was daar \u2019n lang tyd waarin geen groot komete verskyn het nie, maar dit is gevolg deur twee kort n\u00e1 mekaar \u2013 hyakutake in 1996 en hale-bopp, wat sy maksimum helderheid in 1997 bereik het nadat dit twee jaar vroe\u00ebr ontdek is. die eerste groot komeet van die 21ste eeu was c/2006 p1 (mcnaught), wat in januarie 2007 met die blote oog gesien kon word. dit was die helderste komeet in meer as 40 jaar.\n\n\n=== sonskeerders ===\nsonskeerders is komete wat met hul perihelium baie na aan die son verbyskeer, soms op \u2019n afstand van \u2019n paar duisend kilometer. hoewel klein planete heeltemal kan verdamp in sulke omstandighede, kan \u2019n groter komeet dit vele kere oorleef. die sterk getykrag wat dit ondervind, lei egter dikwels daartoe dat dit opbreek.\nsowat 90% van die sonskeerders wat met die soho-sterrewag waargeneem word, is lede van die kreutz-groep, wat almal van een reusekomeet afkomstig is wat opgebreek het nadat dit die eerste keer deur die binneste sonnestelsel beweeg het. die ander 10% is soms sporadiese sonskeerders, maar vier ander verwante komeetgroepe is onder hulle ge\u00efdentifiseer: die kracht-, kracht 2a-, marsden- en meyer-groep.\n\n\n=== ongewone komete ===\n\u2019n paar van die duisende bekende komete is heel ongewoon. encke se komeet wentel van buite die astero\u00efdegordel tot net binne die wentelbaan van mercurius, terwyl komeet 29p/schwassmann-wachmann tans in \u2019n byna sirkelvormige wentelbaan beweeg tussen die wentelbane van jupiter en saturnus. 2060 chiron, wat \u2019n onstabiele wentelbaan tussen saturnus en uranus volg, is eers as \u2019n astero\u00efde geklassifiseer totdat \u2019n dowwe koma opgemerk is. net so is komeet shoemaker-levy 2 oorspronklik as \u2019n astero\u00efde, 1990 ul3, ge\u00efdentifiseer. sowat 6% van die astero\u00efdes naby die aarde is vermoedelik die gedoofde kerns van komete wat nie meer gas vrystel nie.sommige komete breek op tydens hul perihelium, soos die groot komete west en ikeya-seki. biela se komeet het in 1846 middeldeur gebreek. die twee komete wat daaruit ontstaan het, is in 1852 apart gesien, maar nooit weer nie. in die plek daarvan het \u2019n skouspelagtige meteoorre\u00ebn in 1872 en 1885 plaasgevind toe die komete weer sigbaar moes gewees het.\nnog \u2019n merkwaardige verskynsel was shoemaker-levy 9. dit is in 1992 deur jupiter aangetrek toe dit tydens sy perijovium naby die planeet verbybeweeg het en het in honderde stukke gebreek. dit is in 1993 ontdek terwyl dit in \u2019n wentelbaan om jupiter was. die stukke het in julie 1994 oor \u2019n tydperk van ses dae jupiter se atmosfeer getref \u2013 dit was die eerste keer dat sterrekundiges \u2019n botsing tussen twee voorwerpe in die sonnestelsel waarneem. daar is ook al voorgestel dat die voorwerp wat in 1908 vir die toengoeska-voorval verantwoordelik was, \u2019n stuk van encke se komeet was.\n\n\n== verwysings ==\n\n\n=== bronne ===\nsagan, carl; druyan, ann (1997). comet. isbn 978-0-7472-7664-7. {{cite book}}: ongeldige |ref=harv (hulp)\n\n\n== verdere leesstof ==\nschechner, s. j. (1997). comets, popular culture, and the birth of modern cosmology. princeton university press..\nbrandt, j.c. and chapman, r.d.: introduction to comets, cambridge university press 2004\n\n\n== eksterne skakels ==\ncomets page geargiveer 19 februarie 2011 op wayback machine at nasa's solar system exploration\ninternational comet quarterly\nhow to make a model of a comet geargiveer 23 februarie 2009 op wayback machine audio slideshow \u2013 national high magnetic field laboratory\ncatalogue of the solar system small bodies orbital evolution\ninformation about comets and asteroids\n\n wikimedia commons het meer media in die kategorie komeet. wikiwoordeboek het 'n inskrywing vir komeet.\n hierdie artikel is vertaal uit die engelse wikipedia"