"roemeni\u00eb (roemeens: rom\u00e2nia, [rom\u0268\u02c8ni.a], ) is 'n land in sentraal- en suidoos-europa. dit beslaan 'n oppervlakte van 238 397 km\u00b2 en het 'n bevolking van 19 401 658 in 2019 gehad. roemeni\u00eb grens in die noordweste aan hongarye, in die noordooste aan moldowa, in die noorde aan oekra\u00efne, in die ooste aan die swartsee, in die suide aan bulgarye en in die suidweste aan serwi\u00eb. die romaanstalige roemeni\u00eb is omring deur slawiestalige lande. die hoofstad en grootste stad is boekarest. roemeni\u00eb is ryk aan kultuur en natuurskoon. die donaurivier vloei in die swartsee en vorm die donaudelta, 'n unesco-w\u00earelderfenisgebied weens sy biodiversiteit. die karpateberge oorheers die sentrum van die land.\n\ndie amptelike taal is roemeens, 'n romaanse taal. die etniese samestelling van roemeni\u00eb is soos volg: 89% is roemeens, 7% hongaars, 3,5% roma en die res bestaan uit 'n klein aantal duitsers, russe, turke en jode. 81% van die bevolking behoort aan die roemeens-ortodokse kerk.\nroemeni\u00eb het op 29 maart 2004 'n lidland van die navo en op 1 januarie 2007 'n lidland van die europese unie geword.\nroemeni\u00eb beklee die 52ste plek in die menslike-ontwikkelingsindeks, en is 'n ontwikkelende land met 'n ho\u00eb-inkomste-ekonomie. dit het die 44ste grootste ekonomie ter w\u00eareld volgens nominale bbp, met 'n jaarlikse ekonomiese groeikoers van 3,5% in 2020.\n\n\n== etimologie ==\ndie woord \"roemeni\u00eb\" (rom\u00e2nia) is afgelei van rom\u00e2n (\"roemeens\") en die latynse romanus (\"romeins\"). die oudste dokument in roemeens is van c\u00e2mpulung van 1521 (bekend as \"neac\u0219u se brief van c\u00e2mpulung\"). in die brief waarsku neac\u015fu die burgemeester van bra\u0219of oor 'n turkse bedreiging. in plaas van walachye word die naam wat die inwoners self aan hul land gegee het gebruik: \u021bara rom\u00e2neasc\u0103, die \"roemeense land\" (\u021bara van latyn terra vir land). in die volgende eeue was daar twee spellings: rom\u00e2n en rum\u00e2n. in die 17de eeu is besluit om aan die vorm um\u00e2n, wat dikwels vir laer klasse gebruik word, die betekenis \"lyfeiene\" te gee, terwyl die vorm rom\u00e2n 'n etno-linguistiese betekenis verkry het. n\u00e1 die afskaffing van slawerny in 1746 het die vorm rum\u00e2n begin verdwyn en die vorm rom\u00e2n(esc) het uiteindelik die korrekte en enigste aanvaarde spelling geword. die naam rom\u00e2nia het die algemene naam vir alle roemeense lande geword en dit is die eerste keer in die vroe\u00eb 19de eeu gebruik. die roemene is die mees oostelike romaanse volk; dit word heeltemal omring deur nie-romaanse lande (\"'n romaanse eiland in 'n slawiese see\").\n\n\n== geografie ==\nroemeni\u00eb is in die sentrale en suidoostelike deel van europa gele\u00eb en beslaan \u2019n oppervlakte van 238 397 km\u00b2. die roemeense grense word deur hoofsaaklik twee riviere gevorm: die donau in die suide en die proet in die ooste.\nroemeni\u00eb word in die noorde begrens deur oekra\u00efne, in die ooste deur moldowa, oekra\u00efne en die swartsee, in die suide deur bulgarye, terwyl serwi\u00eb en hongarye in die weste l\u00ea. roemeni\u00eb beslaan dele van die historiese gebiede banat, dasi\u00eb, dobroedja, moldawi\u00eb, transsilvani\u00eb en walachye. die noordelike en sentrale deel van di\u00e9 land word gekenmerk deur die karpateberge of karpate.\nroemeni\u00eb het 'n gematigde klimaat van koue winters en warm somers. die gemiddelde jaartemperatuur wissel van noord na suid tussen 7 en 11 \u00b0c. die neerslag wissel baie. dit re\u00ebn min langs die kus, terwyl dit in die karpate gemiddeld tot 1 400 mm per jaar re\u00ebn.\ndie land het ook 'n kusstrook aan die swartsee (245 km). kenmerkend vir die roemeense landskap is die groot boog wat die karpate maak, 'n middelgebergte uit die tersi\u00ear, en die heuwels en plato's, met laagvlaktes langs die groot riviere.\ntipies van die karpate is die baie bergmassiewe wat deur riviervalleie van mekaar geskei word met 14 bergreekse wat hoogtes van meer as 2 000 m bereik waarvan moldoveanu-piek die hoogste is teen 2 544 m.\nnatuurlike en semi-natuurlike ekosisteme beslaan ongeveer 47% van die land se oppervlakte. daar is bykans 10 000 km\u00b2 (ongeveer 5% van die totale oppervlakte) se beskermde gebiede in roemeni\u00eb wat bestaan uit 13 nasionale parke en drie biosfeerreservate.\nroemeni\u00eb het een van die grootste dele van die ongerepte woud in europa (byna 27% van sy grondgebied). ongeveer 3 700 plantspesies is in die land ge\u00efdentifiseer (23 is as natuurlike monumente verklaar, 74 uitgesterf, 39 bedreig, 171 kwesbaar en 1 253 skaars).\ndie fauna van roemeni\u00eb bestaan uit 33 792 diersoorte (33 085 ongewerweldes en 707 gewerweldes. daar is byna 400 unieke soorte soogdiere, vo\u00ebls, reptiele en amfibie\u00eb, insluitend ongeveer 50% van europa se bruinbere (rusland uitgesluit) en 20% van die wolwe.\ndie donaurivier vloei in die swartsee en vorm die donaudelta, wat die tweede grootste en bes bewaarde delta in europa is, 'n biosfeerreservaat en w\u00earelderfenisgebied weens sy biodiversiteit. die donaudelta is die grootste aaneenlopende moerasland in europa (5 800 km\u00b2), en ondersteun 1 688 verskillende plantspesies. byna al die roemeense riviere mond uiteindelik in die donau uit, deels via die tisza, waarin die mures- en somesriviere  dreineer wat in die berge ontspring. die riviere suid van die transsilvaanse alpe, die jiu, arges, prahova en ialomita mond direk in die donau uit.\ndie oltetrivier ontspring in die middel van die karpate en vloei deur die transsilvaanse alpe. die siret en proet word uit die oostelike deel van die karpate en uit die moldawiese hoogvlakte gevoed. daar is baie mere langs die donau en lagunes langs die kuslyn. dit is moeilik om die  rivierstelsel se watervlak te beheer en oorstromings kom voor. 'n ander natuurverskynsel wat roemeni\u00eb nou en dan teister is aardbewings.\n\n\n=== roemeense kuslyn ===\ndaar is geen natuurlike hawens aan die roemeense kuslyn nie. die enigste hawe vir groot skepe is constan\u021ba, na die oekra\u00efense hawe odessa, die grootste hawe langs die swartsee. die donaurivier se delta ondervind in die somer subtropiese klimaatstoestande terwyl die binneland van roemeni\u00eb 'n kontinentale klimaat het.\ngevolglik is die somers in die binneland uiters warm en die winters baie koud. uiteenlopende soorte diere en vo\u00ebls, onder meer pelikane, tropiese vo\u00ebls, bere, wolwe, takbokke en rooikatte kom in die land voor. daar is soms baie sterk winde in die berge; een van die kwaaiste winterwinde is die noordelike crivat, wat dikwels groot skade aan oeste aanrig.\n\n\n== geskiedenis ==\n\n\n=== dasi\u00ebrs en romeine ===\nin 513 v.c. is verskeie stamme van die getes noord van die donau verslaan deur die persiese keiser darius die grote in sy veldtog teen die skithi\u00ebrs (herodotus iv.93). die getes, net soos die dasi\u00ebrs wat in dieselfde omgewing gewoon het, was 'n thrakiese volk. sommige sien die geto-dasi\u00ebrs as 'n enkellopende volk. n\u00e1 'n halwe millennium is die geto-daci\u00ebrs onder leiding van decebalus verslaan deur die romeinse ryk onder leiding van keiser trajanus. hy het twee veldtogte tussen 101 en 106 n.c. nodig gehad om hulle te verslaan. die gebied het die status gekry van 'n romeinse provinsie met die naam dacia (dacia traiana). trajanus se kolom op die forum in rome is in herinnering aan hierdie oorwinning opgerig. daci\u00eb het 'n hoogtepunt bereik tydens die regering van boerebista omstreeks 80 v.c.\ndie romeine het 'n georganiseerde kolonisasiebeleid gevolg en die inwoners van die provinsie het 'n lang tydperk van vrede en voorspoed in die tweede eeu geniet. geleerdes wat die daco-romeinse kontinu\u00efteitsteorie aanvaar \u2013 een van die belangrikste teorie\u00eb oor die oorsprong van die roemeni\u00ebrs \u2013 s\u00ea dat die saamwoon van die inheemse dasi\u00ebrs en die romeinse koloniste in romeinse dacia die eerste fase van die roemene se etnogenese was. die gotiese en karpatiese invalle tussen 238\u2013269 (vanaf die begin van die romeinse krisis van die derde eeu tot die slag van naissus) het die romeinse ryk uiteindelik gedwing om afstand te doen van dacia.\n\n\n=== n\u00e1 die romeinse heerskappy ===\ntussen 271 en 275 verlaat die romeine die voormalige dacia, waar die gote binnegeval het. hulle het daar gewoon tot die vierde eeu saam met die plaaslike bevolking. toe kom 'n nomadiese volk, die hunne. die gepiede en die aware het tot in die agtste eeu in transsilvani\u00eb regeer, toe die bulgare dacia by hul ryk gevoeg het en dit tot 1018 regeer het.\ntranssilvani\u00eb was hongaars vanaf die stigting van die hongaarse koninkryk in die tiende of elfde eeu tot die sestiende eeu; toe word die prinsdom transsilvani\u00eb gevorm. maar weens die verwoesting en finansi\u00eble las is die plaaslike bevolking nie deur die migrante geraak in hul lewenswyse en hul kultuur nie. die pechenegs, cumans en uzen was ook op roemeense terrein, soos dit blyk uit argeologiese opgrawings. die roemeense owerhede walachye (deur basarab i) en moldawi\u00eb (deur die maramure\u0219aan drago\u0219) is tussen die dertiende en veertiende eeu gestig. in die middeleeue het die roemene in twee verskillende en onafhanklike roemeense owerhede gewoon: walachye (roemeens: \u021bara rom\u00e2neasc\u0103 \u2013 roemeense land) en moldawi\u00eb (roemeens: moldova), maar ook in die hongaarse transsilvani\u00eb.\n\n\n=== laat middeleeue ===\nin 1475 verslaan stefanus die grote van moldawi\u00eb (\u0219tefan cel mare) die turke in die slag van vaslui. ander heersers in die 15de eeu soos vlad dracula, ook bekend as vlad die deurboorder (vlad \u021bepe\u0219), heerser van walachye, en johannes hunyadi (iancu de hunedoara, heerser van transsilvani\u00eb) het ook teen die turke geveg. ondanks die oorwinnings in die 15de eeu het walachye en moldawi\u00eb aan die einde van die vyftiende, vroe\u00eb 16de eeu (1476 \u2013 walachye, 1514 \u2013 moldawi\u00eb) onder die susereiniteit van die ottomaanse ryk gekom. soos vasalstate, het hulle volledige interne outonomie en 'n sekere eksterne onafhanklikheid gehad, wat hulle aan die einde van die 18de eeu heeltemal verloor het. in 1812 het die russiese ryk die oostelike helfte van moldawi\u00eb geannekseer (hoewel moldawi\u00eb dit gedeeltelik herwin het na die verdrag van parys in 1856). in 1775 het die keiserryk oostenryk die noordelike deel van boekowina (noord-moldawi\u00eb) geannekseer en die ottomaanse ryk het die suidoostelike deel van moldawi\u00eb, die boedzjak (roemeens: bugeac), geannekseer.\neen van die grootste hongaarse konings, matthias corvinus (in roemeens bekend as matei corvin, heerser tussen 1458\u20131490 \u2013 sy vader was 'n roemeen), is in transsilvani\u00eb gebore en is volgens roemeense bewerings 'n roemeen vanwe\u00eb sy roemeense vader, johannes hunyadi (roemeens: iancu de hunedoara), terwyl die hongare beweer hy is 'n hongaar vanwe\u00eb sy hongaarse moeder. later in 1541 het transsilvani\u00eb amptelik 'n multi-etniese vorstedom geword, onder toesig van die ottomaanse ryk na die slag van moh\u00e1cs.\n\n\n=== vroegmoderne roemeni\u00eb ===\n\nmichael die dappere (roemeens: mihai viteazul) (1558 \u2013 9 augustus 1601) was heerser van walachye (1593\u20131601), van transsilvani\u00eb (1599\u20131600) en van moldawi\u00eb (1600). tydens sy regeringstydperk is sy drie vorstedomme, wat grotendeels deur roemene bewoon is, vir die eerste keer deur een monarg bestuur. hy word beskou as een van roemeni\u00eb se nasionale helde.\naan die einde van die agtiende eeu verower die keiserryk oostenryk transsilvani\u00eb. tydens die oostenryks-hongaarse dubbele monargie (1867\u20131918) is die roemeense in transsilvani\u00eb onderdruk deur die beleid van die \"magyarisering\" van die hongaarse regering.\nna eeue van ottomaanse heerskappy in moldawi\u00eb en walachye, het die roemeense ook daar toenemend onderdruk begin voel. in 1848 het daar byvoorbeeld 'n nasionalistiese rewolusie in walachye begin onder leiding van tudor vladimirescu, wat egter wreed verpletter is. walachye het onder die ottomaanse bewind gebly.\n\n\n=== van die verenigde prinsdom na die koninkryk roemeni\u00eb ===\nwalachye en moldawi\u00eb het in 1859 hul onafhanklikheid van die turke verklaar en verkies dieselfde monarg (domnitor), alexander johan cuza (roemeens: alexandru ioan cuza), maar is nie deur frans josef i van oostenryk erken nie. sultan abd\u00fclaziz het hierdie staat op 23 desember 1861 erken, waarna moldawi\u00eb en walachye op 24 januarie 1862 formeel een geword het as verenigde prinsdom roemeni\u00eb, ook klein roemeni\u00eb genoem, met boekarest as hoofstad.\ncuza se toenemende outoritarisme het gelei tot sy ondergang in 1866 deur 'n groot koalisie van konserwatiewe en liberale radikale.\nop 26 maart 1866 word karel van hohenzollern-sigmaringen deur die regering verkies as die nuwe monarg (domnitor) van die land. deur die verteenwoordiger van 'n erkende dinastie (hohenzollern-sigmaringen) aan die bewind te bring, het hulle gehoop om, soos die grieke, die omliggende state wat tot dusver die gewoonte gehad het om die roemeense gebied te oorheers, te balanseer. rusland het al afsonderlike neigings in moldawi\u00eb luid en duidelik ondersteun deur demonstrasies in iasi, die hoofstad van die destydse provinsie moldawi\u00eb, te re\u00ebl. op 10 mei 1881 word karl gekroon as die eerste koning ('rege') van roemeni\u00eb en carol i.\ntydens die russies-turkse oorlog tussen 1877\u20131878 het roemeni\u00eb aan die russiese kant geveg; in 1878 is die onafhanklike staat roemeni\u00eb amptelik deur die groot moondheid erken tydens die kongres van berlyn. in ruil vir die afstaan van die drie suidelike distrikte bessarabi\u00eb aan rusland, wat n\u00e1 die krimoorlog in 1852 deur moldawi\u00eb herwin is, het roemeni\u00eb die dobruja ontvang. in 1881 is die prinsdom roemeni\u00eb ontbind en het 'n nuwe koninkryk sy plek ingeneem; prins carol i is gekroon as koning van roemeni\u00eb.\ntydens die tweede balkanoorlog in 1913 het roemeni\u00eb die suidelike dobruja van bulgarye verkry deur die verdrag van boekarest.\nna twee jaar van neutraliteit in die eerste w\u00eareldoorlog het roemeni\u00eb oorlog teen die sentrale moondhede verklaar. die roemeense veldtog het in rampe vir roemeni\u00eb ge\u00ebindig; die sentraal moondhede het 'n groot deel van die land beset en binne vier maande 'n groot deel van die roemeense le\u00ebr vernietig. n\u00e1 die oorlog het die russiese ryk en oostenryk-hongarye geval, waarna bessarabia (1917), bukovina en transsilvani\u00eb (1918) tot die roemeense koninkryk gevoeg is. die hongaarse-roemeense oorlog is gevoer tussen hongarye en roemeni\u00eb van 13 november 1918 tot 3 augustus 1919. die roemeense le\u00ebr het groot dele van hongarye, waaronder boedapest, beset tot 28 maart 1920, toe die entente-magte die roemeense oortuig het om uiteindelik terug te trek na die afbakeningslyne. die verdrag van trianon in 1920 het verseker dat die streke banaat, cri\u0219ana en maramure\u0219 ook by roemeni\u00eb gevoeg word. die nuwe roemeni\u00eb sou grens aan joego-slawi\u00eb, hongarye, tsjeggo-slowakye, pole (stanis\u0142aw\u00f3w), die sowjetunie en bulgarye.\nop 15 oktober 1922 word koning ferdinand (die neef van carol i, die koning van roemeni\u00eb sedert 1914) gekroon as die koning van die volledige roemeni\u00eb in alba iulia, in die hartjie van transsilvani\u00eb.\n\n\n=== roemeni\u00eb tydens die tweede w\u00eareldoorlog ===\nnet voor die tweede w\u00eareldoorlog in 1939 is roemeni\u00eb die grootste olieverskaffer van nazi-duitsland. in 1940 het ion antonescu met 'n staatsgreep aan die mag gekom. antonescu het toe as 'n diktator opgetree en met die ystergarde, 'n fascistiese groep, saamgewerk.\nnoord-transsilvani\u00eb is deur die tweede weense toekenningsverdrag aan hongarye oorhandig. in 1940 is die noorde van boekowina, bessarabi\u00eb en die suide van die dobruja deur russiese en bulgaarse troepe beset. karel ii het dieselfde jaar in paniek bedank en is opgevolg deur die jong michael. die regering het hulp gesoek en uiteindelik in lyn gekom met nazi-duitsland, itali\u00eb, hongarye en bulgarye, en roemeni\u00eb verklaar dus oorlog teen die russe en die geallieerdes. in die voetspore van die duitsers het roemeni\u00eb n\u00e1 operasie barbarossa, gelei deur generaal ion antonescu, bessarabi\u00eb en noord-boekowina van die sowjetunie verower. roemeni\u00eb het die gebied transnistri\u00eb, deel van wat tans moldawi\u00eb is, van nazi-duitsland ontvang.\ntydens die tweede w\u00eareldoorlog het die regime van antonescu, wat met nazi-duitsland saamgewerk het, 'n rol in die holocaust gespeel; die regime het baie jode en in 'n mindere mate ook roma onderdruk en vermoor. volgens 'n vrye verslag van 'n kommissie uit 2004 wat namens die oudpresident ion iliescu uitgereik is, was die roemeense outoriteite een van die belangrikste daders in die beplanning en uitvoering van die moord aan 280 000 tot 380 000 jode, veral in die oostelike gebiede van roemeni\u00eb.\naan die einde van die oorlog in 1944 het die rooi le\u00ebr roemeni\u00eb binnegedring. koning michael het die diktatuur van antonescu be\u00ebindig en oorlog aan duitsland verklaard, maar die konferensie van parys van 1947 het geen bydra van roemeni\u00eb in die nederlaag van nazi-duitsland erken nie.\n\n\n=== n\u00e1 die tweede w\u00eareldoorlog ===\nterwyl die rooi le\u00ebr se troepe in die land gestasioneer was, is in 1946 verkiesings gehou. die kommuniste het 80% van die stemme gekry, maar dit was die gevolg van stemmanipulasie. koning michael moes weens druk van die kommuniste (en die rooi le\u00ebr) van sy troon afstand doen. hy het die land verlaat, wat dadelik tot 'n volksrepubliek verklaar is. die kommunis gheorghe gheorghiu-dej het aan bewind gekom.\nroemeni\u00eb was tot 1958 'n kommunistiese staat onder die direkte milit\u00eare en ekonomiese bewind van die sowjetunie. gedurende hierdie periode is die skaars hulpbronne wat roemeni\u00eb n\u00e1 die tweede w\u00eareldoorlog nog gehad het, deur die russe geplunder, nadat 'n verdrag daaroor gesluit is. die \"sovrom\", gemengde sowjet-roemeense maatskappye, moes vir die skade wat die russe tydens die tweede w\u00eareldoorlog gely het, vergoed, benewens die \"ruim\" vergoeding aan die sowjetunie. gedurende hierdie tydperk is meer as twee miljoen mense dikwels arbitr\u00ear gevange geneem, dikwels om beweerde politieke, ekonomiese of ander redes. daar was honderdduisende moorde, marteling en misbruik van politieke teenstanders en gewone burgers. minstens 200 000 mense het tussen 1948 en 1964 hul lewens verloor as gevolg van kommunistiese uitbreiding in roemeni\u00eb.\nsedert 1960 het die roemeense leiers hulle begin distansieer van die sowjetunie en hul eie binnelandse en buitelandse beleid gehandhaaf. roemeni\u00eb bly egter binne die sowjetse invloedsfeer. die ekonomie groei gedurende die tydperk. in 1980 beleef die land 'n insinking en ly sommige roemene honger.\nin 1989 rebelleer die roemene teen die diktator nicolae ceausescu en die kommunistiese regering. sedert 1990 is roemeni\u00eb 'n demokrasie.\n\n\n== bevolking ==\n\n\n=== religie ===\nroemeni\u00eb is 'n sekul\u00eare staat en het geen staatsgodsdiens nie. die 2011-sensus toon dat 'n oorweldigende meerderheid van die bevolking hulself as christene identifiseer: ortodokse christene (81%), protestante (6,2%), rooms-katolieke (4,3%) en griekse katolieke (0,8%).\n\n\n=== tale ===\nvolgens die roemeense grondwet is roemeens (limba rom\u00e2n\u0103) die ampstaal van roemeni\u00eb. dit is die belangrikste taal in die land en word deur sowat 89,5 persent van die bevolking gepraat. hongaars (6,6 persent) en romanes (2,5 persent) is tans die belangrikste minderheidstale. onder meer as gevolg van die emigrasie na duitsland het die duitse taal se aandeel tot sowat 0,3 persent gedaal. daar is 'n klein poolssprekende minderheid in die boekowina, terwyl in die banat en die noordweste van transsilvani\u00eb ook slowaaks gepraat word. ander minderheidstale is oekra\u00efens (0,3 persent, in die boekowina en maramoeresj), turks (0,2 persent, dobroedsja, russies (0,2 persent, veral in die donaudelta), tartaars (0,1 persent, dobroedsja) en kleiner tale (0,3 persent). die aandeel roemeenssprekendes neem geleidelik toe.\n\n\n== ekonomie ==\nin 2019 het roemeni\u00eb 'n bbp (ppp) van $ 547 miljard en 'n bbp per capita (ppp) van $ 28 189. volgens die w\u00eareldbank is roemeni\u00eb 'n ekonomie met 'n ho\u00eb inkomste. volgens eurostat was roemeni\u00eb se bbp per capita (pps) 77% van die eu-gemiddelde (100%) in 2022. dit is 'n toename van 44% in 2007 (die jaar van roemeni\u00eb se toetreding tot die eu), wat roemeni\u00eb een van die ekonomies wat die vinnigste groei in die eu. volgens 'n verslag van die w\u00eareldbank van 2019 is roemeni\u00eb in die 52ste plek uit 190 ekonomie\u00eb in die gemak van sake doen, een plek ho\u00ebr as die buurland hongarye en een plek laer as itali\u00eb.n\u00e1 1989 het die land 'n dekade van ekonomiese onstabiliteit en agteruitgang beleef. dit is deels gelei deur 'n verouderde industri\u00eble basis en 'n gebrek aan strukturele hervorming. vanaf 2000 is die roemeense ekonomie egter omskep in 'n relatiewe makro -ekonomiese stabiliteit, gekenmerk deur ho\u00eb groei, lae werkloosheid en dalende inflasie. volgens die w\u00eareldbank het die bbp per capita in koopkragpariteit gegroei van $13 687 in 2007 tot $28 206 in 2018. roemeni\u00eb se gemiddelde maandelikse loon het tot 2020 gestyg tot \u20ac 1 212, en 'n inflasiekoers van -1,1% in 2016. werkloosheid in roemeni\u00eb was in augustus 2018 op 4,3%, wat laag is in vergelyking met ander eu-lande.\n\n\n== kultuur ==\nroemeni\u00eb het 'n vooruitstrewende en diverse kultuur, wat onder meer in argitektuur en artefakte weerspie\u00ebl word.\nroemene is baie trots op hul ontdekkings en uitvindings. sommige uitvindings en ontdekkings van die roemene is die coand\u0103-effek (henri coand\u0103 was die \"vader\" van die moderne vegvliegtuie met 'n straalenjin), insulien (deur nicolae paulescu) en die vulpen (deur petrache poenaru).\nroemeense literatuur het onlangs 'n bietjie bekendheid verwerf buite die grense van roemeni\u00eb (meestal deur vertalings in duits, frans en engels). sommige moderne roemeense skrywers het baie gewild geword in duitsland, frankryk en itali\u00eb, waaronder eugen ionescu, emil cioran, mircea eliade, mircea c\u0103rt\u0103rescu en linda maria baros.\ndie ouer klassieke skrywers van die roemeense literatuur en die roemeense po\u00ebsie het ook bekend geword buite roemeni\u00eb. tradisioneel waardeer roemene po\u00ebsie meer as roemeense prosa. mihai eminescu, 'n 19de-eeuse digter, is nog steeds baie gewild in roemeni\u00eb, en is ook die \"beste roemeense digter van alle tye\" genoem. die rewolusion\u00eare jaar van 1848 het sy weerklank in die drie vorstedomme gehad, wat gelei het tot die opkoms van 'n nuwe elite in die middel van die negentiende eeu: mihail kog\u0103lniceanu (skrywer, politikus en die eerste premier van die verenigde roemeni\u00eb), vasile alecsandri (politikus, dramaturg en digter), andrei mure\u0219anu (publisis en skrywer van die roemeense volkslied) en nicolae b\u0103lcescu (historikus, skrywer en rewolusion\u00ear).\ndie komposisies van george enescu is onder die roemene bekend. baie beskou enescu as hul belangrikste musikant. die simfonieorkes van boekarest is genoem na enescu.\n\n\n=== sport ===\noin\u0103 word as nasionale sport van roemeni\u00eb beskou en is verwant aan bofbal/sagtebal en krieket. sokker is die gewildste sportsoort in roemeni\u00eb en die roemeense nasionale sokkerspan het tot dusver sewe keer aan die fifa sokker-w\u00eareldbeker deelgeneem. hulle het hul beste prestasie tydens die 1990's opgelewer en tydens die fifa sokker-w\u00eareldbekertoernooi in 1994 die kwarteindrondte bereik.\nander gewilde sportsoorte sluit in tennis, handbal, basketbal en rugby. die roemeense nasionale rugbyspan het tot dusver vir byna elke rugbyw\u00eareldbeker gekwalifiseer, maar nog nie tot die uitklopfase deurgedring nie. roemeni\u00eb is, saam met belgi\u00eb en spanje, nadat hulle tydens die kwalifisering vir die rugbyw\u00eareldbeker 2019 ongeskikte spelers ingespan het, vir elke wedstryd met hierdie spelers met puntaftrekking beboet.vervolgens kon die drie spanne nie vir die 2019-toernooi kwalifiseer nie; vir roemeni\u00eb die enigste toernooi tot dusver wat hulle misgeloop het. hulle behoort tot die sterkste europese spanne buite die sesnasies-toernooi en staan bekend as \"die eike\" (stejarii). roemeni\u00eb ding in die europese rugbykampioenskap met ander opkomende rugbyspanne mee. sedert 2002 ding georgi\u00eb en roemeni\u00eb om die antimbeker mee; di\u00e9 beker is na die metropolis van moenteni\u00eb en dobroedja van die roemeens-ortodokse kerk, die georgi\u00ebr antim iverianul, genoem. sedert 2021 ding rusland en roemeni\u00eb om die kiseleffbeker mee; di\u00e9 beker is genoem na die hertog pawel kiseleff, 'n rus wat die eerste grondwette van beide walachye en moldawi\u00eb (hedendaagse roemeni\u00eb en moldowa) be\u00efnvloed het.\n\n\n== verwysings ==\n\n\n== bronnelys ==\n(en)  \"romania\". encyclop\u00e6dia britannica. 11 oktober 2016. besoek op 17 junie 2023.\n(en)  \"romania\". central intelligence agency. besoek op 17 junie 2023.\n(af)  kennis, 1980, isbn 0-7981-0826-6, volume 4, bl. 661\n(af)  w\u00eareldspektrum, 1982, isbn 0-908409-65-6, volume 24, bl. 37\n\n\n== eksterne skakels ==\n(en)  toerisme-inligting oor roemeni\u00eb op wikivoyage\n(ro)  amptelike webwerf van die roemeense president\n(ro)  amptelike webwerf van die roemeense parlement"