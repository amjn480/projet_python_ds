"b\u00e8lgica (belgi\u00eb en neerland\u00e8s, belgique en franc\u00e8s, belgien en alemany), oficialment el regne de b\u00e8lgica (koninkrijk belgi\u00eb en neerland\u00e8s, royaume de belgique en franc\u00e8s, k\u00f6nigreich belgien en alemany) \u00e9s un estat de l'europa occidental. situat sobre la frontera cultural entre l'europa germ\u00e0nica i l'europa llatina, b\u00e8lgica \u00e9s la llar de dos grups culturals principals: els flamencs (58% de la poblaci\u00f3) a flandes, al nord, i els francoparlants o valons (32%) a val\u00f2nia, al sud. la regi\u00f3 de brussel\u00b7les-capital, tot i que \u00e9s oficialment biling\u00fce, \u00e9s un enclavament majorit\u00e0riament franc\u00f2fon dins de flandes, i agrupa el 10% de la poblaci\u00f3. hi ha una petita comunitat de parla alemanya a la val\u00f2nia oriental.\ndes de la fi de l'edat mitjana en el segle xvii, el territori de l'actual b\u00e8lgica va ser un pr\u00f2sper centre cultural i comercial, agrupat en les disset prov\u00edncies pels ducs de borgonya en el segle xv, abans de passar a les mans de diverses pot\u00e8ncies europees \u2014espanya, \u00e0ustria, fran\u00e7a i els pa\u00efsos baixos\u2014 i posteriorment d'accedir a la seva independ\u00e8ncia el 1830. la hist\u00f2ria recent de b\u00e8lgica ha estat marcada per la r\u00e0pida industrialitzaci\u00f3, la colonitzaci\u00f3 del congo, per les dues guerres mundials, i pel sorgiment de conflictes pol\u00edtics entre les dues principals comunitats ling\u00fc\u00edstiques.\nb\u00e8lgica \u00e9s una monarquia constitucional, el sobir\u00e0 de la qual \u00e9s felip, el set\u00e8 rei dels belgues. b\u00e8lgica \u00e9s un estat federal des de 1994, integrat per sis entitats federals: tres regions (brussel\u00b7lesa, flamenca i valona) i tres comunitats (flamenca, francesa i alemanya).\n\n\n== topon\u00edmia ==\nla menci\u00f3 m\u00e9s antiga dels termes belgae i belgica, en llat\u00ed, es troben al llibre de bello gallico de juli c\u00e8sar. ell divideix la g\u00e0l\u00b7lia en tres parts: els pobles gals, els aquitans i els belgues. aquests \u00faltims eren separats de g\u00e0l\u00b7lia pels rius sena i marne. g\u00e0l\u00b7lia fou dividida per marc vispani agripa en tres prov\u00edncies, una de les quals portava el nom de belgica. domici\u00e0, al seu torn, la divid\u00ed en tres noves prov\u00edncies, una g\u00e0l\u00b7lia belga i dues germania. la gallia belgica fou dividida una vegada m\u00e9s en dos: la belgica prima i la belgica secunda. la major part de la b\u00e8lgica actual se situa en la germania inferior (m\u00e9s tard anomenada germania secunda) i en la belgica secunda.\naquestes termes desaparegueren quasi totalment despr\u00e9s de les grans invasions germ\u00e0niques, i no subsistiren sin\u00f3 als llibres del clergat. reaparegueren a la segona meitat del segle ix, despr\u00e9s de l'escissi\u00f3 de l'imperi de carlemany amb la creaci\u00f3 de la lotar\u00edngia. el clergat de l'\u00e8poca utilitz\u00e0 el terme belgica per a designar el regne de lotari ii, situat entre la gallia de carles ii el calb i la germania de llu\u00eds ii el germ\u00e0nic. les denominacions belgae, belgica, gallia belgica desaparegueren una vegada m\u00e9s en el segle xii, despr\u00e9s de la desaparici\u00f3 de la lotar\u00edngia.\ndurant els segles xv i xvi, comtats i ducats postcarolingins s'agruparen. el terme belgica reaparegu\u00e9 amb els humanistes del renaixement, per\u00f2 la seva utilitzaci\u00f3 rest\u00e0 restringida als cercles intel\u00b7lectuals, tot i que respongu\u00e9 a la necessitat d'una denominaci\u00f3 comuna per a aquests principats. un altre terme aparegu\u00e9: belgium, belgia. en aquesta \u00e8poca, b\u00e8lgica, els pa\u00efsos baixos, luxemburg i el nord de la fran\u00e7a actual eren coneguts com els pa\u00efsos baixos o les prov\u00edncies belgues.\ndurant els segles xvii i xviii, el terme \"b\u00e8lgica\" es convert\u00ed en un terme administratiu i igualment el nom d'una al\u00b7legoria que representava la \"nimfa dels pa\u00efsos baixos\". el seu abast sem\u00e0ntic, tanmateix, es redu\u00ed amb la divisi\u00f3 de les disset prov\u00edncies despr\u00e9s de la guerra dels vuitanta anys. fou utilitzat cada vegada m\u00e9s per a parlar exclusivament de les prov\u00edncies meridionals i de llurs habitants, tot i que encara era un sin\u00f2nim de neerland\u00e8s, el qual els inclo\u00efa. amb l'annexi\u00f3 de fran\u00e7a, i la reuni\u00f3 volunt\u00e0ria del principat de lieja a la rep\u00fablica francesa, el terme \"belga\" es popularitz\u00e0, per designar els habitants de les regions de l'actual regne de b\u00e8lgica. el 1830, el terme \"b\u00e8lgica\" es convert\u00ed en el nom oficial.\n\n\n== geografia f\u00edsica ==\nb\u00e8lgica t\u00e9 fronteres terrestres amb fran\u00e7a (620 km), alemanya (167 km), luxemburg (148 km) i els pa\u00efsos baixos (450 km). la seva superf\u00edcie total, incloent-hi les masses d'aigua, \u00e9s de 33.990 km\u00b2, mentre que la superf\u00edcie terrestre \u00e9s de 30.529 km\u00b2. b\u00e8lgica t\u00e9 tres regions geogr\u00e0fiques principals:\nl'alta b\u00e8lgica: situada al sud-est i constitu\u00efda pel mass\u00eds de les ardenes;\nla b\u00e8lgica mitjana: situada al nord de la l\u00ednia sambre-mosa, territori de transici\u00f3 a la baixa b\u00e8lgica, amb altituds sempre inferiors als 200 m;\nla baixa b\u00e8lgica: regi\u00f3 que no passa dels 50 m d'altitud i que constitueix un boc\u00ed de la gran planura de l'europa del nord, que no est\u00e0 separada per cap accident geogr\u00e0fic natural dels pa\u00efsos baixos.hidrogr\u00e0ficament, hi ha tres sectors:\nla conca del mosa, amb el seu afluent principal, el sambre, que drena el 43% del territori belga;\nla conca de l'escalda, que drena la b\u00e8lgica mitjana i la baixa;\nl'extrem nord-oest del pa\u00eds, drenat per l'ijzer, que desemboca al mar del nord.a m\u00e9s, b\u00e8lgica \u00e9s travessada per molts rius i canals navegables.\nel clima del territori \u00e9s oce\u00e0nic o mar\u00edtim temperat, amb molta precipitaci\u00f3 en totes les estacions. la temperatura mitjana assoleix el nivell m\u00ednim al gener (3\u00b0c) i el nivell m\u00e0xim al juliol (18 \u00b0c). la precipitaci\u00f3 mitjana per mes varia entre els 52 mm entre febrer i abril i 78 mm el juliol.fitogeogr\u00e0ficament, b\u00e8lgica es troba entre les prov\u00edncies atl\u00e0ntica europea i central europea de la regi\u00f3 circumboreal dins del regne boreal. segons el fons mundial per la natura (wwf), el territori belga pertany a l'ecoregi\u00f3 dels boscos mixtos atl\u00e0ntics.\n\n\n== pol\u00edtica i govern ==\n\n\n=== organitzaci\u00f3 territorial ===\n\ndes de 1970, l'estat unitari va evolucionar vers un estat federal i una monarquia constitucional. el federalisme \u00e9s aplicat a b\u00e8lgica sota una forma molt espec\u00edfica, en tenir tanmateix certes caracter\u00edstiques de confederaci\u00f3, com les dobles majories necess\u00e0ries per als canvis constitucionals.\nl'organitzaci\u00f3 territorial es divideix en els nivells seg\u00fcents:\n\nl'estat federal (l'estat belga).\nles comunitats (francesa, flamenca i german\u00f2fona) s\u00f3n responsables dels assumptes lligats a la persona i la llengua. les comunitats francesa i flamenca s\u00f3n competents per als assumptes personals dels habitants de la regi\u00f3 de brussel\u00b7les, representats per la cocof (comissi\u00f3 comunit\u00e0ria franc\u00f2fona) i la vgc (vlaamse gemeenschapscommisie).\nles regions (la val\u00f2nia, la regi\u00f3 flamenca i la regi\u00f3 de brussel\u00b7les-capital) s\u00f3n les entitats federals principalment competents en mat\u00e8ria territorial.\nles prov\u00edncies.\nels districtes (arrondissements).\nels municipis.\n\n\n=== estructura del govern federal ===\nquant a l'estat federal, el poder legislatiu recau sobre el rei i parlament bicameral integrat per una cambra de representants formada per 150 diputats; i el senat, format per 71 senadors. quaranta dels setanta-un senadors s'elegeixen de manera directa; 21 s\u00f3n designats pels tres parlaments de les comunitats, 10 senadors cooptats. tamb\u00e9 hi ha els dos senadors de dret: la germana \u00e0strid i el germ\u00e0 lloren\u00e7 que en la pr\u00e0ctica no participen en les votacions. els diputats de la cambra de representants s'elegeixen per mitj\u00e0 de la representaci\u00f3 proporcional d'11 circumscripcions electorals. el sufragi \u00e9s obligatori a b\u00e8lgica.\nel poder executiu recau sobre el rei i els ministres, en qu\u00e8 el primer ministre \u00e9s un primus inter pares i cap de govern. el rei \u00e9s el cap d'estat, per\u00f2 amb poders i prerrogatives molt limitades. ell designa els ministres que tinguin el vot de confian\u00e7a de la cambra de representants per formar el govern federal. la constituci\u00f3 estableix que el nombre de ministres de parla neerlandesa i de parla francesa ha de ser el mateix.\nfinalment, el poder judicial \u00e9s exercit per les corts i els tribunals.\nel sistema pol\u00edtic belga \u00e9s sovint presentat com una \"particr\u00e0cia\", en qu\u00e8 els caps de les tres fam\u00edlies tradicionals (socialistes, lliberals i cat\u00f2lics) mantenen una gran influ\u00e8ncia en la gesti\u00f3 del pa\u00eds i de les entitats federades (regions i comunitats) malgrat l'escissi\u00f3 que van experimentar als anys 60 les tres fam\u00edlies en dos vessants ling\u00fc\u00edstics i de l'ascens de partits verds (groen i ecolo) i d'ultradreta (front nacional, vlaams blok) durant el darrer decenni. les tensions de l'\u00faltim mig segle entre la poblaci\u00f3 flamenca (de parla neerlandesa) al nord, i la franc\u00f2fona (val\u00f2nia i brussel\u00b7les) al sud, han comportat nombroses modificacions de la constituci\u00f3 atorgant a les regions i comunitats un major reconeixement i una autonomia creixent.\n\n\n== economia ==\n\nb\u00e8lgica \u00e9s una economia moderna que ha aprofitat la seva situaci\u00f3 geogr\u00e0fica en una regi\u00f3 altament industrialitzada; tot i tenir pocs recursos naturals, b\u00e8lgica importa primeres mat\u00e8ries per convertir-les en productes manufacturats. ha desenvolupat una xarxa de transports eficient i una base industrial i comercial diversificada, tot i que la ind\u00fastria es concentra sobretot a flandes, l'\u00e0rea m\u00e9s poblada del nord. com a membre fundador de la uni\u00f3 europea, b\u00e8lgica advoca per l'economia oberta i l'extensi\u00f3 dels poders de les institucions europees per integrar les economies dels estats membres.\nb\u00e8lgica fou el primer estat d'europa despr\u00e9s del regne unit a industrialitzar-se, al comen\u00e7ament del segle xix. a lieja i charleroi es van desenvolupar r\u00e0pidament les ind\u00fastries mineres i d'acer. despr\u00e9s de la segona guerra mundial, gant i anvers van experimentar una expansi\u00f3 r\u00e0pida del sector qu\u00edmic i petrolier. les crisis petrolieres de la d\u00e8cada de 1970, tanmateix, van causar-hi una greu recessi\u00f3 econ\u00f2mica.\nel producte interior brut per capita de b\u00e8lgica va superar els us$ 35.000 el 2007, un dels m\u00e9s elevats d'europa; la distribuci\u00f3 de la riquesa \u00e9s molt equitativa.\n\n\n== geografia humana i societat ==\n\n\n=== demografia i din\u00e0mica de poblaci\u00f3 ===\n\nel gener del 2007, al voltant del 92% de la poblaci\u00f3 de l'estat eren ciutadans belgues i el 6% eren ciutadans d'algun altre estat membre de la uni\u00f3 europea. les comunitats d'estrangers m\u00e9s nombroses eren els italians (171.918), els francesos (125.061), els neerlandesos (116.970), els marroquins (80.579), els espanyols (42.765), els turcs (39.419) i els alemanys (37.621).gaireb\u00e9 la totalitat de la poblaci\u00f3 belga \u00e9s urbana \u201497% el 2004. la densitat de poblaci\u00f3 \u00e9s de 342 habitants per quil\u00f2metre quadrat, una de les m\u00e9s elevades d'europa, darrere dels pa\u00efsos baixos. l'\u00e0rea m\u00e9s densament poblada \u00e9s el quadril\u00e0ter format per les aglomeracions d'anvers, lovaina, brussel\u00b7les i gant. les ardenes tenen la densitat m\u00e9s baixa. des de la fi del segle passat, la poblaci\u00f3 total va superar els 10 milions d'habitants. el 2008 tenia 6.161.600 habitants a flandes, 3.456.775 a val\u00f2nia i 1.048.491 a brussel\u00b7les.\n\n\n=== lleng\u00fces ===\nel jove estat, en record del r\u00e8gim autoritari del rei guillem i, va optar el 1830 per al franc\u00e8s com a \u00fanica llengua oficial, tot i que la constituci\u00f3 \u00abl'\u00fas de les les lleng\u00fces \u00e9s llibre\u00bb. des de 1840 van comen\u00e7ar les primeres reivincidacions per al reconeixement del neerland\u00e8s. el 1873 es va autoritzar el neerland\u00e8s als jutjats i el 1878 la llei de laet, va instaurar un r\u00e8gim biling\u00fce en les zones de parla neerlandesa.el neerland\u00e8s i el franc\u00e8s parlats a b\u00e8lgica tenen poques difer\u00e8ncies en vocabulari i sem\u00e0ntica de les varietats que es parlen, respectivament, als pa\u00efsos baixos i a fran\u00e7a. a m\u00e9s de la llengua estandarditzata, molts flamencs parlen tamb\u00e9 llur variant dialectal del neerland\u00e8s, amb grans difer\u00e8ncies. el val\u00f3, que fou la llengua del principat de lieja i del comtat de namur, es parla molt poc. no hi ha xifres oficials sobre l'\u00fas de les lleng\u00fces oficials i dialectes. s'estima que el 59% de la poblaci\u00f3 parla neerland\u00e8s i que el 40% parla franc\u00e8s. a brussel\u00b7les s'estima que 85% de la regi\u00f3 oficialment biling\u00fce parla franc\u00e8s. uns 96.000 belgues parlen alemany: 73.000 persones en la comunitat german\u00f2fona i uns 23.000 en municipis propers a la comunitat.a la regi\u00f3 brussel\u00b7les-capital biling\u00fce, les autoritats han d'utilitzar la llengua que les persones o les organitzacions prefereixin, i totes les comunicacions (senyals, publicacions\u2026) han de ser biling\u00fces. a les escoles que depenen de les comunitats francesa o flamenca, l'ensenyament de l'altra llengua nom\u00e9s \u00e9s obligatori als municipis amb r\u00e8gim ling\u00fc\u00edstic particular. fins a la fi del segle xix, la majoria dels habitants hi parlaven la variant braban\u00e7ona del neerland\u00e8s. no obstant aix\u00f2, el 1830 va comen\u00e7ar una francesitzaci\u00f3 i avui nom\u00e9s el 15% de la regi\u00f3 parla el neerland\u00e8s.al sud de la prov\u00edncia de luxemburg es parla luxemburgu\u00e8s, per\u00f2 aquesta llengua no t\u00e9 cap estatut oficial a l'estat.\nel 2006, la universitat cat\u00f2lica de lovaina va publicar els resultats de diverses enquestes que mostraven que flandes \u00e9s m\u00e9s multiling\u00fce que no pas val\u00f2nia: el 59% i el 53% dels flamencs parlen franc\u00e8s o angl\u00e8s, respectivament, per\u00f2 nom\u00e9s el 19% i el 17% dels valons parlen neerland\u00e8s o angl\u00e8s.\n\n\n=== religi\u00f3 ===\nb\u00e8lgica \u00e9s principalment un pa\u00eds secular i la constituci\u00f3 belga proclama la llibertat de religi\u00f3. no obstant aix\u00f2, la monarquia belga \u00e9s tradicionalment cat\u00f2lica. el 1990, per exemple, ja que el rei constitucionalment havia de firmar una llei que legalitzava l'avortament, despr\u00e9s de la seva aprovaci\u00f3 per ambdues cambres del parlament, el rei baldu\u00ed va demanar al primer ministre cristianodem\u00f2crata, wilfried martens que trob\u00e9s alguna manera d'evitar la seva aprovaci\u00f3; el parlament el va declarar \"temporalment incapacitat per regnar\" amb el seu consentiment, i la llei es va aprovar directament. durant la diada nacional, el rei i la reina, i els altres membres de la fam\u00edlia reial oficialment assisteixen a les celebracions del te deum.simb\u00f2licament i materialment, l'esgl\u00e9sia cat\u00f2lica romana conserva una posici\u00f3 favorable. el concepte belga de \"religions reconegudes\" va marcar el cam\u00ed per l'islam si volia adquirir el mateix tractament que les religions jueva i protestant. tot i que altres religions minorit\u00e0ries, com ara l'hinduisme encara no tenen tal estatus, el budisme ha pres els primers passos per al seu reconeixement legal el 2007. segons l'enquesta i estudi de la religi\u00f3 del 2001, al voltant del 47% de la poblaci\u00f3 s'identifica com a cat\u00f2lica i el 3,5% com a musulmana. segons l'enquesta m\u00e9s recent de l'eurobar\u00f2metre del 2005, el 43% dels ciutadans belgues van respondre que \"creien en un d\u00e9u\", mentre que el 29% va respondre que \"creien en algun tipus d'esperit i for\u00e7a de vida\" i el 27% que \"no creien en cap tipus d'esperit ni for\u00e7a de vida\".\n\n\n== cultura i lleure ==\nla vida cultural belga es concentra a les comunitats ling\u00fc\u00edstiques, i diverses barreres han fet que una esfera cultural compartida no sigui tan notable. des de 1970 no hi ha cap universitat biling\u00fce, llevat de l'acad\u00e8mia reial militar, cap mitj\u00e0 de comunicaci\u00f3 com\u00fa, i cap gran organitzaci\u00f3 cient\u00edfica o cultural en qu\u00e8 ambdues comunitats siguin representades. les forces que havien unit els belgues \u2014el catolicisme rom\u00e0 i l'oposici\u00f3 econ\u00f2mica i pol\u00edtica als neerlandesos\u2014 han perdut la seva for\u00e7a. malgrat les divisions pol\u00edtiques i ling\u00fc\u00edstiques que han estat canviant durant els segles, la regi\u00f3 de la b\u00e8lgica actual ha vist el floriment de diversos moviments art\u00edstics importants que han tingut una influ\u00e8ncia significativa en la cultura i l'art europees. en l'\u00e0mbit cultural hi ha hagut personalitats tan importants com l'arquitecte victor horta, el pintor magritte, l'escriptor georges simenon, els cantats jacques brel o salvatore adamo, els creadors d'historietes herg\u00e9, peyo i franquin, entre d'altres, o els cineastes dardenne. en esport ha sobresortit, per exemple, el ciclista eddy merckx o les tennistes kim clijsters i justine henin.\nun cultura que s\u00ed tots els belgues comparteixen \u00e9s l'amor per al bon menjar i la gastronomia. el que queda patrimoni nacional s\u00f3n les cerveses artesanes, el xocolate, les delicadesses com els bombons i les patates fregides, aix\u00ed els \u00abplats nacionals\u00bb com ara les musclos amb patates fregides, les gofres de brussel\u00b7les i de lieja, les \u00abesp\u00e0rrecs a la flamenca\u00bb, els \u00abboulets li\u00e9geois\u00bb, el tomaquet amb gambes d'esquer.\n\n\n== hist\u00f2ria ==\n\nel territori de l'actual b\u00e8lgica ha estat la llar de diversos pobles i cultures al llarg de dos mil\u00b7lennis. en el segle i dc, els romans, despr\u00e9s de derrotar les tribus locals van crear la prov\u00edncia de gallia belgica. un per\u00edode gradual d'immigraci\u00f3 de la tribu germ\u00e0nica dels francs durant el segle v dugueren el territori al domini del regne merovingi. un canvi gradual de poder en el segle viii port\u00e0 a la creaci\u00f3 de l'imperi carolingi i culmin\u00e0 amb la coronaci\u00f3 de carlemany com a emperador del sacre imperi romanogerm\u00e0nic. durant l'edat mitjana, hi van sorgir estats feudals, molts dels quals foren unificats en els pa\u00efsos baixos borgonyons durant els segles xiv i vi. l'emperador carles v complet\u00e0 la uni\u00f3 de les disset prov\u00edncies durant la d\u00e8cada de 1540, que controlaven tamb\u00e9, de manera no oficial, el principat de lieja.la guerra dels vuitanta anys (1568\u20131648) divid\u00ed l'\u00e0rea en la rep\u00fablica de les set prov\u00edncies unides dels pa\u00efsos baixos al nord i els pa\u00efsos baixos del sud al sud. els pa\u00efsos baixos meridionals foren governats pels habsburgs espanyols i austr\u00edacs i comprenien la major part del territori belga actual. la regi\u00f3 era desitjada per fran\u00e7a i fou l'escenari de la major part de les guerres francoespanyoles i francoaustr\u00edaques durant els segles xvii i xviii. despr\u00e9s de les campanyes de 1794 per l'ex\u00e8rcit revolucionari els pa\u00efsos baixos meridionals i el principat de lieja foren annexats per la primera rep\u00fablica francesa. el 1815, el congr\u00e9s de viena va reunificar els pa\u00efsos baixos i el principat de lieja en un estat nou regne unit dels pa\u00efsos baixos. aquesta uni\u00f3 es dissolgu\u00e9 despr\u00e9s de 15 anys despr\u00e9s de la revoluci\u00f3 belga quan el sud aconsegu\u00ed la independ\u00e8ncia en la creaci\u00f3 d'un regne neutral que va triar el nom de b\u00e8lgica. el 1831, leopold i fou coronat com a rei dels belgues, i des d'aleshores el pa\u00eds ha estat una monarquia constitucional i una democr\u00e0cia parlament\u00e0ria.\ntot i que inicialment era una oligarquia governada pel partit cat\u00f2lic i el partit liberal, el pa\u00eds va evolucionar cap al sufragi universal sota la influ\u00e8ncia del partit del treball belga i dels sindicats. tot i que la constituci\u00f3 de 1830 deix\u00e0 llibre l'\u00fas de les lleng\u00fces, a poc a poc el franc\u00e8s ha perdut la seva preponder\u00e0ncia, des que el neerland\u00e8s fou reconegut oficialment el 1898. no obstant aix\u00f2, no fou sin\u00f3 el 1967 que s'accept\u00e0 una versi\u00f3 neerlandesa de la constituci\u00f3 belga.\nla confer\u00e8ncia de berl\u00edn de 1885 don\u00e0 l'estat lliure del congo al rei leopold ii com a possessi\u00f3 privada. el 1908, la ced\u00ed a b\u00e8lgica com a col\u00f2nia, i comen\u00e7\u00e0 a ser coneguda com a congo belga. alemanya enva\u00ed b\u00e8lgica el 1914 com a part del pla de schlieffen i la majoria de les batalles del front occidental de la primera guerra mundial es lliuraren a les regions occidentals del pa\u00eds. b\u00e8lgica prengu\u00e9 les col\u00f2nies alemanyes de ruanda-urundi (els actuals ruanda i burundi) durant la guerra, i foren atorgades a b\u00e8lgica el 1924 per la lliga de nacions. el tractat de versalles havia efectuat a diversos pobles alemanys, principalment eupen i malmedy, un plebiscit controvertit, a partir del qual foren annexats a b\u00e8lgica el 1925. b\u00e8lgica fou enva\u00efda per alemanya una vegada m\u00e9s el 1940, durant l'ofensiva blitzkrieg, i romangu\u00e9 ocupada fins al seu alliberament per les tropes aliades durant l'hivern de 1944\u20131945. el congo belga aconsegu\u00ed la seva independ\u00e8ncia el 1960, despr\u00e9s de la crisi del congo; i ruanda-urundi, dos anys despr\u00e9s.\ndespr\u00e9s de la segona guerra mundial, b\u00e8lgica s'un\u00ed a l'otan, com a membre fundador, la seu del qual \u00e9s a brussel\u00b7les, i form\u00e0 el grup de nacions de benelux amb els pa\u00efsos baixos i luxemburg. b\u00e8lgica fou un dels sis membres fundadors de la comunitat europea del carb\u00f3 i de l'acer el 1951 i de la comunitat europea d'energia at\u00f2mica, i de la comunitat econ\u00f2mica europea establerta el 1957, la qual es convert\u00ed en la uni\u00f3 europea; b\u00e8lgica n'\u00e9s la seu, en acollir diverses institucions administratives incloent-hi la comissi\u00f3 europea, el consell de la uni\u00f3 europea i les sessions extraordin\u00e0ries i de comit\u00e8 del parlament europeu.\nel 1960, b\u00e8lgica fou sacsejada per una crisi pol\u00edtica. per tal de resoldre les dificultats degudes a la p\u00e8rdua del congo belga i de les noves condicions de compet\u00e8ncia econ\u00f2mica a europa, la coalici\u00f3 sociocristiana i liberal elabor\u00e0 un programa de recuperaci\u00f3 econ\u00f2mica i d'austeritat\u2014la llei \u00fanica\u2014 que comport\u00e0 durant l'hivern de 1960-1961 la m\u00e9s gran vaga general que b\u00e8lgica ha conegut. aquesta vaga fou iniciada pel sindicat nacional de la federaci\u00f3 general del treball de b\u00e8lgica a val\u00f2nia on fou acompanyada de l'amena\u00e7a de separar-se del pa\u00eds. aquests esdeveniments marcaren el comen\u00e7ament de la divisi\u00f3 ling\u00fc\u00edstica, la fixaci\u00f3 de la frontera ling\u00fc\u00edstica (1963), i la creaci\u00f3 de les comunitats (1970) i regions belgues (1980), posaren fi a l'estat unitari belga. la constituci\u00f3 de 1993 reconeix l'estatut federal del pa\u00eds.\ndurant el segle xxi van patir la crisi pol\u00edtica m\u00e9s llarga de la hist\u00f2ria, on van trigar 535 dies a formar govern despr\u00e9s d'unes eleccions generals.\n\n\n== vegeu tamb\u00e9 ==\nllista de peixos de b\u00e8lgica\npa\u00efsos baixos espanyols\nconflicte socioling\u00fc\u00edstic de b\u00e8lgica\ncrisi ling\u00fc\u00edstica de lovaina\nfederalisme belga\nnacionalisme flamenc\nnacionalisme val\u00f3\nnacionalisme belga\npartici\u00f3 de b\u00e8lgica\n\n\n== notes ==\n\n\n== refer\u00e8ncies ==\n\n\n== enlla\u00e7os externs ==\nadministraci\u00f3 federal"