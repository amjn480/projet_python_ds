"hierdie artikel handel oor die taal. vir die etniese groep, sien italianers.die taal italiaans (italiano, [ita\u02c8lja\u02d0no],  of lingua italiana, [\u02c8li\u014b\u0261wa ita\u02c8lja\u02d0na]) is 'n lid van die romaanse taalgroep. net soos ander romaanse tale was die gesproke latynse taal of vulg\u00earlatyn die uitgangspunt vir 'n taalkundige proses wat in die middeleeue met die vestiging van italiaans as selfstandige taal afgesluit is. die oudste tekste, wat as italiaans geklassifiseer word, dateer uit die tydperk tussen 960 en 963 en staan bekend as placiti cassinesi. hulle is opgestel as juridiese dokumente vir die beslegting van 'n grondgeskil tussen drie benediktyne-kloosters en 'n plaaslike grondeienaar in die omgewing van capua, kampani\u00eb. blykbaar was ten minste een van die partye latyn nie magtig nie sodat 'n vertaling in die volkstaal of volgare as nodig geag is.\nitaliaans word deur ongeveer 65 miljoen sprekers in itali\u00eb, san marino, die vatikaanstad, switserland (hoofsaaklik in die kanton ticino), monaco, frankryk (d\u00e9partement alpes-maritimes), italiaanse minderhede in dele van kroasi\u00eb en sloweni\u00eb asook italiaanse gemeenskappe in die europese en oorsese buiteland gepraat. so is dit danksy grootskaalse immigrasie vanaf die 19de eeu die tweede mees gesproke taal in argentini\u00eb naas spaans. met die groot emigrasiegolwe van die laat 19de en vroe\u00eb 20ste eeu is italiaans as een van die mees gesproke tale naas engels in die verenigde state gevestig. w\u00eareldwyd is tussen vyftien en twintig miljoen sprekers italiaans as tweede taal magtig.\n\n\n== geskiedenis ==\n\n\n=== van vulg\u00earlatyn tot vroe\u00eb vorme van italiaans ===\ndie ontwikkeling van italiaans as romaanse skryf- en liter\u00eare taal in eie reg het \u2013 in vergelyking met ander dele van die romaanse taalgebied \u2013 relatief laat begin omrede latyn nog betreklik lank maklik verstaanbaar was. terwyl die latynse stelsel van ses naamvalle of morfologiese kasus in italiaans \u2013 net soos in ander romaanse tale \u2013 verlore gegaan het, is die verbuigingstelsel bybehou. opvallend is die oorgang van sintetiese tot analitiese konstruksies \u2013 'n proses wat reeds in die vulg\u00earlatynse taalfase begin het.\n\n\n==== oorgang van sintetiese tot analitiese konstruksies ====\nbron: ursula reutner/sabine schwarze: geschichte der italienischen sprache. eine einf\u00fchrung. t\u00fcbingen: narr francke attempto 2011, bl. 24\n\n\n=== middeleeuse italiaans ===\n\n\n==== oksitaanse invloede ====\n'n reeks faktore het daartoe bygedra dat 'n liter\u00eare italiaanse standaardtaal eers betreklik laat begin ontwikkel het. so het baie digters in noord- en suid-itali\u00eb aanvanklik voorkeur gegee het aan oksitaans wat hulle nie net as 'n aantreklike taal beskou het nie, maar wat ook elders in europa groot aansien geniet het en deur elites maklik verstaan en gelees kon word. vroe\u00eb liriek in suid-itali\u00eb is derhalwe in oksitaans geskryf, terwyl in noord-itali\u00eb naas franko-italiaanse chansons de geste (heldegedigte of epiese liedere wat die ge\u00efdealiseerde w\u00eareld van ridders beskryf, in afrikaans dikwels regstreeks vertaal ook dadeliedere genoem) ook talle ander teksdokumente soos kronieke en ande geskiedkundige werke, digkuns, diergedigte en -fabels asook ander prosa in oksitaans geskep is.selfs die italiaanse meesterdigter dante alighieri het sy respek aan oksitaans betoon en laat in canto xxvi van sy purgatorio die oksitaanse trobador arnaut daniel (1150\u22121210), hoofverteenwoordiger van die sogenaamde donker en ingewikkelde styl van trobador-liriek (wat onder meer deur versteekte sinspelings gekenmerk is,  bekend as trobar clus) wat deur hom as die \"beste smid van die moedertaal\" beskryf is, in sy eie taal optree.\n\n\n==== sisiliaanse skool ====\ndie vroegste vorme van geskrewe liter\u00eare italiaans dateer uit die 13de eeu en uit die suide van die taalgebied. hier het frederik ii (1194\u22121250), keiser van die heilige romeinse ryk en koning van sisili\u00eb, 'n kunssinnige en intellektueel hoogstaande heerser wat ook self gedigte geskryf het, aan sy sisiliaanse hof as beskermheer van digters opgetree. die sisiliaanse skool (of scuola siciliana) was 'n klein groep digters, naas enkele vastelanders meestal sisiliane wat deel uitgemaak het van die koningshof, die magna curia.\nmet die notaris giacomo da lentini as hul hoof het hierdie groep tussen 1230 en 1266 meer as driehonderd gedigte met hoofse liefde as sentrale tematiek voortgebring wat, soos elders in itali\u00eb, deur oksitaanse trobador-liriek ge\u00efnspireer is, maar vir die eerste keer in die volkstaal geskryf is, en juis nie in oksitaans nie. koning frederik ii se lit\u00earere eksperiment is n\u00e1 sy afsterwe voortgesit deur sy seun manfred.\n\n\n==== toskane ====\n\ndie dryfkrag agter die vorming van 'n italiaanse standaard-skryftaal in die middeleeue was die sukses van digkuns wat verder noord, in toskane, ontstaan het. gebaseer op die toskaans-florentynse dialek in sy geskrewe 13de eeuse vorm, die fiorentino letterario, en met die stad florence as kulturele sentrum, het die werke van drie florentynse digters, dante alighieri (1265\u22121321), francesco petrarca en boccaccio, wat as die tre corone di firenze vereer word, 'n liter\u00eare uitgangspunt vir 'n algemeen aanvaarde italiaanse standaardskryftaal begin vorm. die publikasie van dante se divina commedia in toskaanse italiaans het daartoe bygedra dat die volkstaal naas latyn as liter\u00eare medium erkenning kon kry. die oudste geskrewe materiaal in die vroe\u00eb volkstaal stam uit die 10de eeu. daar is egter baie meer materiaal uit die 14de eeu wat die werke van die bogenoemde klassieke florentynse digters insluit. vanaf die 16de eeu is standaarditaliaans in sy geskrewe vorm algemeen aanvaar.\nterwyl latyn gedurende die middeleeue die enigste medium vir enige vorm van wetenskaplike diskoers was, was alighieri een van die eerste italiaanse filosowe en geleerdes wat bereid was om aan italiaans as gesproke moedertaal die status van selfstandige studieonderwerp toe te ken. blykbaar het sy siening van italiaans geleidelik verander. in een van sy vroe\u00eb werke, vita nuova (1294), het hy nog daarvoor gepleit om die gebruik van die volkstaal tot liefdesliriek te beperk. ook in die convivio (1304\u22121307) beklemtoon hy steeds die ondergeskikte rol van italiaans teenoor latyn. hierdie siening kontrasteer met die opinie oor die volkstaal wat hy in sy latynse traktaat de vulgari eloquentia (1303\u22121304) vervat. volgens hom is dit juis italiaans se natuurlikheid wat dit verhewe maak bo latyn. geleerdes se refleksie oor hul eie moedertaal het algaande hulle belangstelling gewek vir taalgeskiedenis en taalkundige verandering.\n\n\n==== venesi\u00eb ====\ndie gebrek aan 'n konings- of ander hof, waar heersers as beskermhere en -dames van kunste kon optree en sodoende 'n geskrewe liter\u00eare standaard kon bevorder wat wyer erkenning sou geniet, was een van die redes hoekom die republiek venesi\u00eb se taalvariant, venesiaans of venexian, maar 'n ondergeskikte rol in die proses van italiaanse taalstandaardisering sou speel \u2013 al was die dogerepubliek een van die belangrikste politieke en ekonomiese rolspelers in die taalgebied. literatuur en digkuns is in venesi\u00eb as 'n privaat aangeleentheid beskou en nie deur die owerheid bevorder nie.\nook was venesiane meer behoudend in die omgang met latyn as uit die antieke tydperk oorge\u00ebrfde skryftaal. latyn het hierdie funksie nog tot omstreeks 1500 vervul \u2013 met 'n aanvanklike neiging om vir geskrewe kommunikasievorme latyn en vir mondelinge die inheemse koin\u0113 of algemene volkstaal te gebruik. geleidelik het venesiaans dieselfde status begin vervul soos latyn, en so is daar 'n betreklik omvangryke korpus van venesiaanse tekste uit verskillende vakgebiede.\nvenesiane se taalkundige pragmatisme en onverskilligheid teen enige vorm van konsekwente taalbeleid het daartoe bygedra dat vanaf omstreeks 1500, net soos elders in itali\u00eb, die toskaans-gebaseerde italiaanse standaardskryftaal de facto as die voorkeurmedium van wetgewing en die meeste ander vorme van geskrewe kommunikasie in venesi\u00eb aanvaar is.\n\n\n=== bybelvertalings ===\nbybelvertalings in italiaans het, in teenstelling met ander europese lande, geen noemenswaardige bydrae gelewer tot taalstandaardisering nie. eerste italiaanse uitgawes van enkele bybelboeke dateer uit die 13de eeu en uitsluitlik as handgeskrewe eksemplare wat net deur 'n klein minderheid belangstellendes bekostig kon word. in die volgende eeu is steeds meer bybelboeke vertaal sodat kort voor lank die hele heilige skrif in die landstaal beskikbaar was. nogtans was daar geen enkele volledige uitgawe nie \u2013 alle bybeltekste is deur anonieme vertalers op verskillende plekke en tye in italiaans saamgestel.\ndie uitvinding en verspreiding van die drukpers het die publikasie van die eerste volledige bybeluitgawe moontlik gemaak wat in 1471 in venesi\u00eb gedruk is. nicol\u00f2 malermi (1422\u22121481), 'n camaldulenser-monnik, het die latynse vulgata-bybel en bestaande italiaanse uitgawes as basis vir sy eie vertaling gebruik wat binne agt maande voltooi is. 'n aantal terme is deur malermi deur venesiaanse woorde vervang. nogtans was die bibbia del malermi die eerste italiaanse bybeluitgawe wat op nasionale vlak versprei is.\n'n tweede venesiaanse bybeluitgawe is in 1532 deur antonio brucioli, 'n boorling van florence en humanis wat in protestantse leerstellings belang gestel het sonder om sy bande met die rooms-katolieke kerk te verbreek (alhoewel hy uit sy geboortestad verban is en sy oortuigings deur vele as teologiese kettery beskou is), as eerste italiaanse bybel regstreeks uit die oorspronklike hebreeuse en griekse tekste vertaal. brucioli het sy vertaalwerk stapsgewys voltooi. so het in 1530 vooraf 'n nuut vertaalde uitgawe van die nuwe testament verskyn (\u00abdi greco novamente tradotto in lingua toscana\u00bb) en in die volgende jaar die psalms (\u00abda la hebraica verit\u00e0\u00bb).\ndie brucioli-bybel het, al was dit allesbehalwe 'n liter\u00eare meesterwerk, dekades lank aanklank gevind by italiaanse protestante en nonkonformiste. hersiene uitgawes daarvan is later gepubliseer, ook deur rooms-katolieke outeurs, waaronder een in antwerpen en twee in lyon, alhoewel geen noemenswaardige sukses aan hierdie vertalings beskore was nie. van groter belang is die drie boekdele met kommentare op die bybel wat brucioli in 1540 gepubliseer het (vier bykomende dele het later verskyn), veral vanwe\u00eb die soms onverhulde protestantse standpunte wat die skrywer inneem (en reeds in die voorwoord tot die venesiaanse bybel van 1532 begin deurskyn het).\ndat brucioli geen geleerde was nie, maar 'n leek wat blykbaar grieks en hebreeus aangeleer het, maak sy prestasie des te merkwaardiger. moontlik was sy hebreeuse taalvaardighede beperk \u2013 'n groter gedeelte van die hebreeuse geskrifte in sy bybeluitgawe steun sterk op 'n vroe\u00ebre latynse vertaling van die italiaanse bybelgeleerde santi pagnini (1470\u22121536) sonder dat dit eksplisiet vermeld word.in 1607 het in gen\u00e8ve 'n nuwe italiaanse vertaling van die bybel verskyn wat as taalkundige meesterwerk beskou is en die standaarduitgawe vir italiaanssprekende protestante sou word, saamgestel deur die gereformeerde teoloog, hebra\u00efs en diplomaat giovanni diodati (1576\u22121649) wie se adellike ouers weens godsdienstige vervolging uit toskane gevlug het. die mees onlangse uitgawe daarvan is in 2014 gedruk.\ndie rooms-katolieke geestelikheid was in die 16de eeu verdeeld oor die kwessie van bybelvertalings. dele van die klerus het daarop gewys dat die kerk moontlik van vervalsing en bedrog beskuldig sou word indien die bybel nie vir gelowiges sonder kennis van hebreeus, grieks of latyn beskikbaar sou wees nie. ander het bybeluitgawes in die volkstale as die eerste stap tot wangeloof en kettery verwerp. tydens die tridentynse konsilie van 1546 is dus geen besluit oor 'n katolieke bybel in italiaans geneem nie en slegs die latynse vulgata-bybel se outentisiteit as rooms-katolieke standaardwerk bekragtig.\ndie indeks van verbode werke, wat deur pous paulus iv in 1559 gepubliseer is, het vir die eerste keer bybelvertalings in die volkstaal soos brucioli s'n bevat. in 1596 is die vertaling van bybeltekste en die druk daarvan eksplisiet verbode en oortreders met kerklike sensuur en ekskommunikasie gedreig. ongewoon genoeg is soms italiaanse bybels op kerkpleine verbrand.\ndie verbod op bybels in italiaans is eers deur 'n dekreet opgehef wat pous benedictus xiv op 13 junie 1757 uitgevaardig het. rooms-katolieke is die reg toegestaan om italiaanse bybelvertalings te lees en raadpleeg mits hulle deur die heilige stoel goedgekeur en onder die toesig van 'n rooms-katolieke biskop gepubliseer is. antonio martini (1720\u22121809), wat in 1781 as aartsbiskop van florence benoem en gewy is, het vervolgens met die vertaling van die vulgata begin. die eerste deel van sy bybeluitgawe het in 1769 verskyn, die volledige italiaanse uitgawe was vanaf 1781 beskikbaar. anderhalf eeue lank was martini se bybelvertaling die enigste italiaanse uitgawe wat die kerk se goedkeuring geniet het.\n\n\n=== die questione della lingua of taalkwessie \u2013 16de eeuse italiaanse taalstudies ===\nin die 15de en 16de eeu was daar reeds 'n aantal europese tale wat 'n prestigieuse standaardvariant vir liter\u00eare doeleindes en gebruik as kommunikasiemiddel op regeringsvlak voortgebring het \u2013 met 'n status en vlak van ontwikkeling wat hoog en gevorderd genoeg geag is om in tweetalige woordeboeke en vertalings met klassieke latyn vergelyk te word. in frankryk is die gesproke taal van parys, die koninklike regeringsetel, verhef tot daardie status; in spanje het di\u00e9 eer kastilies te beurt geval, die taalvariant wat in toledo as setel van die koningshof gebesig is (wat eers in 1561 na madrid verskuif is); in engeland het die taalgebruik van die londense kanselary landswye normerende invloed uitgeoefen, versterk deur die feit dat die meeste engelse drukkerye in londen gesetel was, net soos die koningshof en die regeringsinstellings in westminster, terwyl ook die belangrikste engelse bybelvertalings die taalgebruik van die hoofstad en sy omgewing weerspie\u00ebl het; in duitssprekende gebiede is die variant, wat deur kanselarye in die hoogduitse taalgebied vir kommunikasiedoeleindes gebruik is, as die invloedrykste en mees prestigieuse geag, saam met die normerende invloed van martin luther se bybelvertalings in 'n nou verwante variant van duits, met vergelykbare ontwikkelinge in skandinawiese lande soos denemarke en swede.\nin 16de eeuse itali\u00eb, waar steeds verskillende streekvariante van italiaans naas mekaar gebesig is, is die taalkundige ontwikkeling in die buiteland deur geleerdes noukeurig dopgehou. dit het ook by hulle die behoefte aan een of ander gestandaardiseerde vorm van italiaans laat ontstaan. dieselfde het vir skrywers en drukkers gegeld wat daarin belang gestel het om hul werke in die hele italiaanse taalgebied in 'n geskrewe variant te versprei wat deur enige belangstellende leser maklik verstaan kon word.\ndie normering van 'n nasionale taalvariant is nogtans deur twee belangrike faktore belemmer en verstadig. eerstens was die italiaanse taalgebied verdeel in verskillende onafhanklike politieke entiteite, en al is italianers oor grense heen saamgesnoer deur 'n gemeenskaplike kulturele identiteit, was daar geen enkele administratiewe sentrum wat sy taalkundige invloed landswyd kon laat geld nie, nog was daar 'n bybelvertaling wat in die hele taalgebied as gesaghebbend geag is. tweedens het latyn in di\u00e9 tydperk steeds baie ho\u00eb funksies van 'n standaardtaal vervul, langer en op meer gebiede as in ander europese lande, en vasbeslote verdedig deur italiaanse latiniste. al het die gesproke volkstaal vordering gemaak op die meeste gebiede, het dit nog in die skadu van latyn gestaan en is daar meer werke in die klassieke taal gepubliseer as in die eietydse spreektaal.\ndrie basiese modelle is vir die normering van 'n italiaanse standaardtaal ontwikkel:\n\nmet die eerste, waarvan die venesiaanse digter en literatuurteoretikus pietro bembo die mees gesiene voorstander was, is vir 'n arga\u00efserende terugkeer tot die taalgebruik van 14de eeuse klassieke florentynse digters en skrywers gepleit, veral die tre corone. hierdie voorstel was aanvaarbaar danksy die feit dat toskaans in die afgelope twee eeue min verandering ondergaan het (behalwe vir strukturele besonderhede), maar sou ondenkbaar gewees het in die franse of engelse taalgebied.\ndie tweede model was eklekties van aard met sy voorstel om die eietydse gesofistikeerde hoofse taalgebruik as standaard te aanvaar \u2013 die lingua cortigiana of lingua commune italiana.\ndie derde voorstel was om die destydse florentynse taalgebruik as normerende standaard vir heel itali\u00eb te aanvaar.\n\n\n=== standaarditaliaans as nasionale ampstaal ===\ntoe standaarditaliaans vroeg in 1861 met die vorming van 'n eenheidstaat die status van ampstaal gekry het, was dit die huistaal van 'n baie klein minderheid van tussen drie en vyf persent italianers. een van die belangrikste struikelblokke vir die uitbreiding van standaarditaliaans was die ho\u00eb aandeel ongeletterdes \u2013 in 1861 was 74,7 persent van die bevolking ongeskoold (67 persent in die noorde en 87 persent in die suide). die meerderheid het dialekte gebesig wat eers in die 20ste eeu, onder meer deur die invloed van massamedia, aan belangrikheid verloor het.in die eerste twee dekades van sy bestaan het die openbare uitsaaiwese (met rai as nasionale uitsaaikorporasie) nog aandag gegee aan 'n verskeidenheid kulturele en opvoedkundige verantwoordelikhede. so is daar selfs programme gebeeldsend waarmee ongeletterdes lees- en skryfvaardighede kon aanleer. met die opkoms van privaat televisiekanale, wat op vermaakprogramme gefokus het, is standaarde dikwels verlaag, ook wat taalkeuses betref.\nalhoewel italiaans oor 'n omvangryke woordeskat beskik en die grootste italiaanse woordeboeke tussen 80 000 en 250 000 inskrywings kan h\u00ea, die taal ryk is aan idiomatiese uitdrukkings en semantiese fynhede, het 'n ondersoek oor die alledaagse taalgebruik van italianers, wat die italiaanse taalkundige en professor in algemene taalkunde aan die sapienza-universiteit te rome tullio de mauro (1932\u22122017) enkele jare voor sy afsterwe deurgevoer het, ontmoedigende resultate opgelewer. sowat die helfte van die italiaanse bevolking gebruik in hul alledaagse kommunikasie net sowat 3 000 woorde. ook word sekere grondleggende aspekte van italiaanse grammatika in die gesproke taal verontagsaam \u2013 soos die subjunktief wat foutief gebruik of soms summier weggelaat word.\n\n\n=== sardies en korsies ===\nop die eilande sardini\u00eb en korsika word dialekte gepraat wat saam met dialekte op die vasteland as deel van die italiaanse dialekkontinu\u00fcm beskou word. om kulturele redes word hulle nogtans soms as selfstandige romaanse idiome beskryf. korsikaans, wat baie ooreenkomste met toskaanse dialekte toon, word in 'n konteks gepraat waar frans die status van enigste ampstaal geniet en korsikaans eers vanaf die 1970's weer as onderwysmedium toegelaat is nadat dit dekades lank onderdruk is. sardies is in baie opsigte 'n behoudende taal waarin 'n aantal fonetiese en grammatikale besonderhede van die latynse oorsprongstaal bewaar gebly het (soos die velare uitspraak van c voor e en i as k-, in teenstelling met die italiaanse tsj-). historiese bande met kataloni\u00eb het spore in die sardiese woordeskat gelaat.\n\n\n== spelling ==\nitaliaans word in die latynse alfabet geskryf \u2013 net soos afrikaans volgens fonetiese beginsels. as mens die uitspraakre\u00ebls ken, sal mens geen moeite h\u00ea om  geskrewe woorde uit te spreek nie, en andersom. in italiaans word alle lettergrepe van 'n woord uitgespreek \u2013 maar nie noodsaaklik alle letters nie. so het die letter /i/ in sommige woorde geen fonetiese waarde nie, maar dien as 'n soort diakritiese teken wat die uitspraak van /g/ en /c/ of /cc/ voor die letters /a/, /o/, en /u/ as respektiewelik [d\u0292] en [t\u0283] aandui, soos byvoorbeeld in giallo [\u02c8d\u0292allo]  en carpaccio [kar\u02c8patt\u0283o].\nin woorde soos scienza (\u00abwetenskap\u00bb) word 'n sj-klank aangedui deur die letters sci-.\ndie italiaanse alfabet bestaan uit slegs 21 letters. die letters j, k, w, x en y kom in standaarditaliaans uitsluitlik in vakterme (parole di origine dotta) en leenwoorde uit ander tale (parole di origine straniera) voor, soos byvoorbeeld bikini, kibbutz, watt, ex, uxoricida, xerocopia, spray, yacht en yoga.\n\n\n== italiaanse leenwoorde in ander tale ==\nitaliaanse vakterme het ingang gevind tot die internasionale terminologie van musiek, kuns, ontwerp, tegnologie en die bankbedryf. veral in die renaissance- en baroktydperk is die italiaanse notasiestelsel vir klassieke musiek algemeen aanvaar, saam met italiaanse terme, onder meer omdat baie toonaangewende komponiste uit itali\u00eb afkomstig was. finansi\u00eble vakterme is reeds in die middeleeue uit italiaans ontleen. groeiende handelstrome het vereis dat die verskillende geld- en munteenhede gewissel kon word. hierdie taak is deur sogenaamde banchieri uit noord-itali\u00eb in heel europa oorgeneem.\n\n\n=== invloed in afrikaans ===\ndaar is afrikaanse woorde wat aan italiaans ontleen is of regstreeks, soms deur nederlands, uit italiaans kom.\n\n\n==== kookkuns ====\npizza, pasta, spaghetti, tortellini, mozzarella, espresso, cappuccino, tiramis\u00f9, gorgonzola, prosecco, al dente.\n\n\n==== finansies ====\nbankrot \u2013 afgelei van banca (bank) en rotta (gebreek). die houtbanke van italiaanse banchieri op openbare pleine is dikwels deur woedende klante omvergewerp as geldbedrae, wat hulle bel\u00ea het, nie terugbetaal kon word nie.\nbank, kapitaal, kassa, saldo.hierdie woorde is in die 14e en 15e eeu met die italiaanse boekhoumetode in nederlands opgeneem en het so ook in afrikaans hulle opwagting gemaak.\n\n\n==== musiek ====\nallegro \u2013 lewendig, opgewek\npiano \u2013 sag\nandante \u2013 op 'n loopgang\nsonate\nforte \u2013 hard\ncontinuo \u2013 ononderbroke\ncrescendo \u2013 geleidelik harder\n\n\n==== ander ====\nfresko\nfiasko\ncasino\ncampanile \u2013 kloktoring\nghetto (venesiaans)\nmafia\nregatta (venesiaans)\n\n\n== verwysings ==\n\n\n== verdere leesstof ==\nberloco, fabrizio (2018). the big book of italian verbs: 900 fully conjugated verbs in all tenses. with ipa transcription, 2nd edition. lengu. isbn 9788894034813.\npalermo, massimo (2015). linguistica italiana. il mulino. isbn 9788815258847.\nsimone, raffaele (2010). enciclopedia dell'italiano. treccani.\n\n\n== eksterne skakels ==\nwiki-webtuistes\n wikimedia commons het meer media in die kategorie italiaans. wikiwoordeboek het 'n inskrywing vir italiaans.bbcbbc languages \u2013 italian"