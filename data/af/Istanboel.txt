"istanboel of istanbul (turks: i\u0307stanbul, [is\u02c8tanbu\u026b], ) is die grootste stad in turkye en met \u2019n bevolking van sowat 12 miljoen een van die grootste stede ter w\u00eareld. dit is die kulturele, ekonomiese en finansi\u00eble sentrum van turkye.\ndie stad l\u00ea in die istanboel-provinsie en beslaan 27 van die provinsie se 39 distrikte. dit is in die noordweste van die land aan die bosporus-seestraat gele\u00eb en omsluit die natuurlike hawe die goue horing. dit strek oor beide die europese kant (thraki\u00eb) en die asiatiese kant (anatoli\u00eb) van die bosporus en is die enigste stad ter w\u00eareld wat op twee kontinente gele\u00eb is.\nsy geskiedenis strek oor \u2019n tydperk van 3 000 jaar en dit word as een van die oudste stede beskou wat steeds bestaan. in sy lang geskiedenis was istanboel die hoofstad van die romeinse (330\u2013395), die bisantynse (395\u20131204 en 1261\u20131453), die latynse (1204\u20131261) en die ottomaanse ryk (1453\u20131922). dit is aangewys as europa se kulturele hoofstad van die jaar 2010. die historiese dele van die stad is sedert 1985 \u2019n unesco-w\u00earelderfenisgebied.\n\n\n== name ==\ndie moderne turkse naam i\u0307stanbul (is\u02c8tanbu\u026b, in streekstaal ook \u026fs\u02c8tambu\u026b) is in verskeie variante al sedert die 10de eeu vir die stad gebruik. die turke het dit al so genoem voor die verowering van konstantinopel in 1453. die naam kom van die middeleeuse griekse \u03b5\u1f30\u03c2 \u03c4\u1f74\u03bd \u03c0\u03cc\u03bb\u03b9\u03bd (is tin \u02c8polin), of in die ege\u00efese dialek \u03b5\u1f30\u03c2 \u03c4\u1f70\u03bd \u03c0\u03cc\u03bb\u03b9\u03bd (is tan \u02c8polin), wat \"in die stad\" of \"na die stad\" beteken.bisantium is die eerste bekende naam van die stad. dit is in 667 v.c. gestig deur setlaars van die stadstaat megara, en hulle het dit na hulle koning, bisas, genoem. nadat die romeinse keiser konstantyn die grote die stad op 11 mei 330 die nuwe hoofstad van die oos-romeinse ryk gemaak het, het dit bekend geword as konstantinopolis (die latynse vorm van die griekse \u03ba\u03c9\u03bd\u03c3\u03c4\u03b1\u03bd\u03c4\u03b9\u03bd\u03bf\u03cd\u03c0\u03bf\u03bb\u03b9\u03c2, wat beteken \"stad van konstantyn\"). sy opvolger, konstantyn ii, het probeer om die naam na \"nova roma\" (nuwe rome) te verander, maar dit het nie inslag gevind nie. die naam konstantinopel word reeds in amptelike dokumente onder keiser theodosius ii (408\u2013450) aangetref. dit het deur die bisantynse tydperk die amptelike naam gebly.\nistanboel het ook al die bynaam \"die stad op sewe heuwels\" gekry, omdat die oudste deel, die historiese skiereiland, nes rome op sewe heuwels gebou is, met \u2019n historiese moskee op elke heuwel. die heuwels word in die stad se embleem uitgebeeld as sewe driehoeke, met vier minarette wat bo hulle uittroon.\n\n\n=== spelling in afrikaans ===\nin afrikaans word die vorms \"istanboel\" en \"istanbul\" albei as korrek aanvaar. dit word nie soos in turks geskryf met \u2019n punt op die i nie. in turks is daar \u2019n onderskeid tussen \u2019n i met \u2019n punt (hoofletter i\u0307) en \u2019n \u0131 sonder \u2019n punt (hoofletter i).\n\n\n== geskiedenis ==\n\n\n=== bisantium ===\nin 2008, tydens die bou van die yenikap\u0131-moltreinstasie en die marmaray-tonnel op die historiese skiereiland aan die europese kant, is \u2019n voorheen onbekende nedersetting van omstreeks 6700 v.c., uit die nuwe steentydperk, ontdek. die eerste nedersetting aan die anatoliese kant, die fikirtepe-heuwel, is uit die kopertydperk, met artefakte wat uit 5500\u20133500 v.c. dateer. in die nabygele\u00eb kad\u0131k\u00f6y (chalcedon) is \u2019n hawenedersetting uit die tyd van die fenesi\u00ebrs ontdek. cape moda in chalcedon was die eerste plek wat die griekse setlaars van megara in 685 v.c. gekolonialiseer het voordat hulle bisantium aan die europese kant van die bosporus in 667 v.c. verower het onder bevel van koning bisas. bisantium is gestig op die terrein van \u2019n antieke hawenedersetting met die naam lygos, wat saam met die naburige semistra tussen die 13de en 11de eeu v.c. deur thraciese stamme gestig is. net \u2019n paar mure van lygos is vandag nog oor, naby die seraglio-punt (turks: sarayburnu), waar die beroemde topkap\u0131-paleis nou staan. in die bisantynse tydperk het die akropolis op di\u00e9 plek gestaan.\nnadat die bisantyne hulle verset het teen die magte van die romeinse keiser septimius severus, het die romeine die stad in 196 n.c. verower. in 324 het bisantium die aandag getrek van konstantyn die grote nadat hy sy medeheerser licinius op 18 september 324 oorwin het by die slag van chrysopolis (\u00fcsk\u00fcdar) aan die bosporus, wat die burgeroorlog tussen die twee keisers finaal be\u00ebindig het. bisantium, toe bekend as nova roma en later as konstantinopel, is ses jaar later, in 395, aangewys as die nuwe hoofstad van die romeinse ryk.\nn\u00e1 die dood van theodosius i in 395 en die permanente verdeling van die romeinse ryk tussen sy twee seuns, het konstantinopel die hoofstad van die oos-romeinse ryk (bisantynse ryk) geword. sy unieke ligging tussen twee kontinente het dit \u2019n gewilde sentrum vir internasionale handel, kultuur en diplomasie gemaak. die bisantynse ryk was duidelik grieks wat kultuur betref en het die sentrum van die griekse ortodokse christendom geword. manjifieke kerke is gebou, onder andere die aya sophia, eens die w\u00eareld se grootste katedraal. die setel van die patriarg van konstantinopel, die spirituele leier van die oosters-ortodokse kerk, is steeds in die istanboelse distrik fener (phanar).\nin 1203 het die vierde kruistog begin om jerusalem te verower, maar die kruisvaarders het hulle in plaas daarvan na konstantinopel gewend. die stad is verwoes en ontheilig. dit was daarna die hoofstad van die katolieke latynse ryk van die kruisvaarders en is verdeel in \u2019n aantal splinterstate. een van hulle, die ryk van nicea, het konstantinopel in 1261 terugverower onder bevel van michael viii paleologus.\nin die laaste dekades van die bisantynse ryk se bestaan het die stad agteruitgegaan terwyl die bisantynse staat al hoe meer ge\u00efsoleerd en finansieel bankrot geraak het. die inwoners al hoe kwesbaarder geword vir aanvalle van buite. die ottomaanse turke het met \u2019n strategie begin waarvolgens hulle sekere dorpe en kleiner stede mettertyd oorgeneem het: bursa in 1326, i\u0307zmit (nikomedia) in 1337, gallipoli in 1354 en eindelik edirne (adrianopel) in 1362. dit het konstantinopel afgesny van sy hoofroetes vir voorraad en dit is geleidelik doodgewurg.\n\n\n=== ottomaanse ryk ===\nop 29 mei 1453 het sultan mehmet ii (mehmet die veroweraar) konstantinopel verower n\u00e1 \u2019n beleg van 53 dae (waartydens die laaste bisantynse keiser, konstantyn xi, dood is). hy het die stad as die nuwe hoofstad van die ottomaanse ryk aangewys. sultan mehmet het die stad se ekonomie herstel, die groot basaar laat bou en die voortvlugtige ortodokse en katolieke inwoners gevra om na die stad terug te keer. gevangenes is vrygelaat om in die stad te gaan woon, terwyl provinsiale goewerneurs in roemeli\u00eb en anatoli\u00eb gelas is om 4 000 gesinne te stuur om daar te kom bly, ongeag of hulle moslems, christene of jode was, en so is \u2019n unieke kosmopolitiese gemeenskap gevestig.die sultan het die stad ook van verskeie argitektoniese monumente voorsien, soos die topkap\u0131-paleis en die ey\u00fcp sultan-moskee. die fatih-moskee is gebou op die plek waar die kerk van die heilige apostels eers gestaan het, met aangrensende skole, hospitale en openbare baddens. sultan s\u00fcleyman die manjifieke se bewind van 1520 tot 1566 was \u2019n tydperk van groot artistieke en argitektoniese hoogtepunte. die bekende argitek mimar sinan het baie moskees en ander groot geboue ontwerp, terwyl die ottomaanse kunsvorms keramiek, kalligrafie en miniatuur-skilderye gefloreer het.\n\n\n=== turkye ===\ntoe die republiek van turkye in 1923 gestig is deur mustafa kemal atat\u00fcrk, is die hoofstad geskuif na ankara. in die vroe\u00eb jare van die republiek is istanboel afgeskeep ten gunste van ankara, maar vanaf die laat 1940's en vroe\u00eb 1950's het die stad groot veranderinge ondergaan \u2013 nuwe pleine soos taksim-plein, boulevards en lane is oral in die stad gebou; soms het historiese geboue in die slag gebly daarvoor.\nsedert die 1970's het die stad se bevolking vinnig toegeneem toe mense van anatoli\u00eb daarheen getrek het op soek na werk in die talle fabrieke wat in die buitewyke van die groot metropool ontstaan het. dit het \u2019n groot behoefte aan behuising veroorsaak en baie dorpe en woude is deur die groeiende groter istanboel opgeslurp. onwettige bouwerk en kortpaaie is die rede dat 65% van die geboue in die stad sonder vooraf beplanning gebou is. kommer het toegeneem n\u00e1 die rampspoedige aardbewing op 17 augustus 1999 in die stad i\u0307zmit. op 9 september 2009 was daar ook aansienlike vloede in die stad.\n\n\n== geografie ==\n\n\n=== ligging ===\nistanboel is in die noordwestelike marmara-streek van turkye gele\u00eb. vanwe\u00eb sy ligging weerskante van die bosporus is die stad in europa sowel as asi\u00eb gele\u00eb. die eintlike stad beslaan \u2019n gebied van 1 830,93 km2, terwyl die metropolitaanse streek, of die istanboel-provinsie, 6 220 km2 groot is.\n\n\n=== geologie ===\nistanboel l\u00ea naby die noord-anatoliese breuk, wat van noord-anatoli\u00eb tot by die see van marmara loop. twee tektoniese plate, die afrika- en die aurasiese plaat, druk hier teen mekaar. dit was al verantwoordelik vir verskeie rampspoedige aardbewings. in 1509 het \u2019n katastrofiese aardbewing \u2019n tsoenami veroorsaak wat oor die seemure van die stad gespoel het \u2013 10 000 mense is dood en 100 moskees verwoes. in 1766 is die ey\u00fcp sultan-moskee grootliks verwoes. die 1894-aardbewing het groot dele van die groot basaar laat ineenstort. in \u2019n groot aardbewing op 17 augustus 1999 met sy episentrum in die nabygele\u00eb i\u0307zmit, is 18 000 mense dood en nog duisende dakloos gelaat. in al hierdie aardbewings is die rampspoedige gevolge veral te wyte aan die digtheid van geboue en swak bouwerk. seismolo\u00eb voorspel nog \u2019n aardbewing van waarskynlik 7,0 op die richterskaal voor 2025.\n\n\n=== flora ===\nistanboel en die marmara-streek waarin dit gele\u00eb is, het \u2019n gematigde klimaat. maar vanwe\u00eb istanboel se geografiese ligging en lengtegraad het dit \u2019n \"oorgangsklimaat\", tussen di\u00e9 van die oseaniese klimaat van die swartsee, die humiede kontinentale klimaat van die balkan-skiereiland en die mediterreense klimaat van die suidweste. dit word weerspie\u00ebl in sy flora, want plante van al drie klimaatsoorte floreer hier. vanwe\u00eb die konstante humiede klimaat groei ook plante van die euro-siberiese ekostreek hier, veral in die noordelike dele naby die kus van die swartsee. meer mediterreense plante kan gesien word in die warmer dele suid van die stad, veral op die prinse-eilande, die enigste plek in istanboel met oorheersend mediterreense vegetasie.\ndie stad se ware en dominante bioom is gematigde bre\u00ebblaar- en gemengde woude. sowat 44% van die istanboel-provinsie is met woude bedek. twee groot gemengdeblaar-woude is die alemda\u011f-woud aan die asiatiese kant en die belgrado-woud aan die europese kant, wat beskou word as die stad se longe. voorbeelde van ongerepte oerwoude kan ook in die hart van istanboel, weerskante van die bosporus, gesien word. die dominante boomspesie is die eikeboom. ander spesies sluit in beukebome, kastaiings, populiere, else, haselneutbome, olms, lindebome en wilgers.\nmet sowat 2 500 verskillende natuurlike plantspesies stel istanboel alleen hele lande in europa soos die verenigde koninkryk in die skadu. die stad is die tuiste van \u2019n kwart van die meer as 10 000 aangetekende plantspesies wat natuurlik in turkye groei. van die plante is endemies, hulle groei dus net in istanboel.\n\n\n=== fauna ===\nistanboel het \u2019n relatiewe ryk fauna. in die woude kom 18 soogdier- en meer as 70 vo\u00eblspesies voor. danksy \u2019n verbod op jag is die fauna buite gevaar. in die woude is die algemeenste soogdiere bokke, bere en jakkalse. die rooi-eekhoring kom net in die europese deel van istanboel en turkye voor.\n\n\n=== klimaat ===\nistanboel het \u2019n gematigde klimaat, maar is gele\u00eb in \u2019n oorgangsone tussen \u2019n oseaniese klimaat en \u2019n mediterreense klimaat. somers is gewoonlik warm en vogtig. die temperatuur tussen julie en augustus is gemiddeld 28\u00b0c. winters is koud en nat met sneeu, met \u2019n gemiddelde temperatuur van 5\u00b0c. in die lente en herfs is dit gewoonlik matig en nat, maar dit kan baie wissel. die nagte is gewoonlik koel.\nvanwe\u00eb die humiditeit voel die lug baie warmer as die eintlike temperature. die jaarlikse gemiddelde humiditeit is 72%. die gemiddelde jaarlikse re\u00ebnval is 844 mm. istanboel het gemiddeld 152 dae met re\u00ebn. die somer is die droogste seisoen, maar re\u00ebnval kom wel soms voor.\nsneeu kom byna elke jaar voor en is die algemeenste tussen desember en maart. daar is gemiddeld 19 dae van sneeu, maar dit verskil grootliks van jaar tot jaar.donderstorms is skaars (gemiddeld sowat 22 dae). dit kom gewoonlik in die laat lente, die somer en vroe\u00eb herfs voor, maar byna nooit in die winter nie. die stad is nogal winderig, met \u2019n gemiddelde windsnelheid van 18 km/h.die hoogste aangetekende temperatuur was 40,5\u00b0c op 12 julie 2000 en die laagste -16,1\u00b0c op 9 februarie 1927.\n\n\n== stadsuitleg ==\ndie istanboel-provinsie het 39 distrikte (2009), waarvan 27 die groter istanboel vorm wat geadministreer word deur die istanboelse metropolitaanse munisipaliteit (turks: i\u0307stanbul b\u00fcy\u00fck\u015fehir belediyesi). die stad se distrikte kan in vier groepe verdeel word:\n\ndie \"historiese skiereiland\" van ou istanboel stem min of meer ooreen met konstantinopel in die 15de eeu. dit is vandag die distrik fatih. di\u00e9 gebied l\u00ea aan die suidelike oewer van die goue horing, wat die ou stadsentrum skei van die noordelike en nuwer deel aan die europese kant. die historiese skiereiland eindig by die theodosiese landmure in die weste. die skiereiland word omring deur die see van marmara in die suide en die ingang na die bosporus in die ooste.\nnoord van die goue horing is die historiese distrikte beyo\u011flu en be\u015fikta\u015f, waar die dolmabah\u00e7e-paleis, die laaste keiserlike paleis, gele\u00eb is, gevolg deur \u2019n reeks eertydse dorpe soos ortak\u00f6y en bebek aan die oewers van die bosporus.\ndie distrikte \u00fcsk\u00fcdar (die antieke chrysopolis) en kad\u0131k\u00f6y (die antieke chalcedon), wat aan die asiatiese kant l\u00ea, was oorspronklik aparte stede (soos ook die distrik beyo\u011flu, die middeleeuse pera, aan die europese kant). di\u00e9 stede is stelselmatig deur istanboel opgeslurp.\nnoord, oos en wes strek istanboel veel verder as sy historiese deel. die hoogste kantoor- en woongeboue word veral aangetref in levent, etiler en maslak aan die europese kant, en kozyata\u011f\u0131 aan die asiatiese kant.\n\n\n=== grense ===\ndie stad se grense verander voortdurend. in die griekse, die romeinse en die bisantynse tydperk het die stad hoofsaaklik bestaan uit die historiese skiereiland van konstantinopel, met galata (ook genoem pera, die huidige beyo\u011flu) in die noorde; en chrysopolis (\u00fcsk\u00fcdar) en chalcedon (kad\u0131k\u00f6y) in die ooste, oorkant die bosporus. hulle was aanvanklik almal onafhanklike stede. die hedendaagse istanboel kan beskou word as die ou konstantinopel, plus al die nedersettings om die oorspronklike stad plus verdere uitbreidings met die bou van nuwe buurte en distrikte sedert die 19de eeu.\ntot in die 19de eeu het die stadsmure van galata, die middeleeuse genuese vesting, nog gestaan. hierdie genuese versterkings, waarvan nog net die galata-toring en \u2019n klein deel van die vestingmure oor is, is in die vroe\u00eb 1800's afgebreek om plek te maak vir \u2019n noordwaartse uitbreiding van die stad, na die buurte be\u015fikta\u015f, \u015fi\u015fli, ni\u015fanta\u015f\u0131 en verder.\nin onlangse dekades is talle ho\u00eb geboue om die stad gebou om plek te maak vir die snelgroeiende bevolking. omringende dorpe is deur istanboel opgeslurp terwyl die stad vinnig uitgebrei het. die meeste ho\u00eb geboue kom voor in die noordelike dele aan die europese kant, veral in die sake- en koopdistrikte levent, maslak en mecidiyek\u00f6y tussen die bosporus-brug en fatih sultan mehmet-brug. levent en etiler het ook talle moderne winkelsentrums en hoofkwartiere van turkye se grootste maatskappy en banke.\nsedert die tweede helfte van die 20ste eeu het die asiatiese kant van istanboel, oorspronklik \u2019n stil gebied met strandhuise en elegante huise omring deur welige tuine, \u2019n groot stedelike groei beleef. die bou van die lang, wye en elegante ba\u011fdat-laan met sy rye moderne winkels en restaurante het baie daartoe bygedra. die feit dat di\u00e9 gebiede tot in die 1960's grootliks onbebou was, het ook die kans gebied vir \u2019n beter infrastruktuur en netjieser stadsbeplanning. maar die werklike uitbreiding aan die asiatiese kant is aangehelp deur die bou van ankara asfalt\u0131, die asiatiese deel van die e5-snelweg, en migrasie vanaf anatoli\u00eb. vandag woon meer as \u2019n derde van die stad se inwoners in die asiatiese deel.\nweens die vinnige groei bestaan \u2019n groot deel van die buitewyke uit gecekondus, \u2019n turkse woord wat \"oornag gebou\" beteken \u2013 onwettige plakkershutte wat hele buurte beslaan en algemeen is in turkye se grootste stede, veral istanboel, ankara, i\u0307zmir en bursa. di\u00e9 plakkersbuurte word geleidelik gesloop en deur massabehuising vervang.\n\n\n=== argitektuur ===\ntydens sy hele lang geskiedenis het istanboel \u2019n reputasie gehad as \u2019n kulturele en etniese hutspot. dus is daar talle historiese moskees, kerke, sinagoges, paleise en torings om te besoek. sommige van hierdie historiese geboue lok elke jaar miljoene toeriste.\n\n\n==== antiek grieks en romeins ====\ndie bekende maagdetoring (k\u0131z kulesi), een van die simbole van istanboel, is oorspronklik in 408 v.c. laat bou deur die antieke atheense generaal alcibiades om die beweging van persiese skepe op die bosporus te beheer.een van die belangrikste monumente van die romeinse argitektuur in die stad is die konstantyn-kolom (\u00e7emberlita\u015f), wat in 330 opgerig is deur konstantyn die grote om die verklaring van konstantinopel as die nuwe hoofstad van die romeinse ryk te vier.die ander strukture uit die romeinse tyd sluit in die mazulkemer- en die valens-akwaduk, die gote-kolom op seraglio-punt, die milion wat gebruik is om afstande tussen konstantinopel en ander stede van die romeinse ryk te meet, die groot paleis van konstantinopel (die aanvanklike hoofwoning van die bisantynse keisers) en die hippodroom van konstantinopel wat geskoei is op die circus maximus in rome.\ndie bou van die mure van konstantinopel het onder konstantyn die grote begin, wat die vorige mure vergroot het. nuwe mure is verder wes gebou tydens die bewind van theodosius ii en in hulle huidige vorm herbou n\u00e1 \u2019n aardbewing in 447. die marcianus-kolom (k\u0131zta\u015f\u0131) wat deur marcianus (450\u2013457) opgerig is, dateer uit dieselfde tydperk as die mure van theodosius.\n\n\n==== bisantyns ====\ndie vroe\u00eb bisantynse argitektuur was geskoei op die klassieke romeinse model van koepels en bo\u00eb, maar het op hierdie konsepte verbeter, soos gesien kan word met die aya irene uit die 4de eeu, wat deur konstantyn die grote laat bou is as die eerste kerk in die nuwe romeinse hoofstad, en met die 6de-eeuse aya sophia, die belangrikste voorbeeld van bisantynse argitektuur in die w\u00eareld.\nuitgrawings op die terrein van die groot paleis van konstantinopel, reg langs die aya sophia, duur steeds voort. vloermosa\u00efekwerk en muurversierings word in \u2019n museum uitgestal. die magnaura-toring van die paleis staan steeds daar naby en ook daar duur uitgrawings voort. keisers n\u00e1 konstantyn, veral justinianus, het die paleis voortdurend vergroot. die oostelike podium van die hippodroom, waar die keiserslosie was, kon ook deur die keiserlike familie bereik word deur \u2019n gang vanaf die paleis.die aya sophia was die derde kerk wat op di\u00e9 terrein gebou is (tussen 532 en 537) nadat die eerste twee kerke in oproere verwoes is. die basilika-watertenk is ook uit di\u00e9 tydperk. die oudste oorblywende kerk wat sy oorspronklike vorm deur die eeue behou het, hoewel dit gedeeltelik vervalle is, is die klooster van stoudios, wat in 462 gebou is.\n\n\n==== genuees ====\nn\u00e1 die herowering van konstantinopel van die latynse kruisvaarders in 1261 het die bisantynse keisers uit die groot paleis getrek na die blachernae-paleis in die weste van die stad. die belangrikste kerke wat daarna gebou is, is die pammakaristos- en die chora-kerk.\ndie genuese het ook in 1348 die galata-toring, wat hulle christea turris (toring van christus) genoem het, gebou op die hoogste punt van die galata-vesting.\n\n\n==== ottomaans ====\ndie ottomaanse turke het die anadoluhisar\u0131 (fort van asi\u00eb) aan die asiatiese kant van die bosporus in 1394 gebou, asook die rumelihisar\u0131 (fort van europa) in 1452 aan die oorkantste oewer, \u2019n jaar voor die verowering van konstantinopel. die hoofdoel van die forte was om te keer dat hulp konstantinopel deur die bosporus bereik tydens die ottomane se beleg van die stad. die eerste moskee aan die europese kant van istanboel is in 1452 in die rumelihisar\u0131 gebou.\nn\u00e1 die verowering van die stad het sultan mehmet ii \u2019n grootskaalse herbouingsprogram begin. dit het die oprig van grootse geboue soos die topkap\u0131-paleis en die groot basaar ingesluit.\ndie eerste groot moskee wat in die stad gebou is, is die ey\u00fcp sultan-moskee omstreeks 1459. dit is gebou op die terrein van die graf van abu ayyub al-ansari, \u2019n metgesel van die profeet mohammed wat in 669 buite die mure van theodosius ii gesterf het tydens vroe\u00eb gevegte voor die beleg van konstantinopel. die eerste keiserlike moskee binne die mure van konstantinopel was die fatih-moskee (1470) wat gebou is op die terrein van die kerk van die heilige apostels, \u2019n belangrike bisantynse kerk. talle ander keiserlike moskees is in die eeue daarna gebou, soos die s\u00fcleymaniye-moskee (1557) deur s\u00fcleyman die manjifieke, die sultan ahmet-moskee (1616), ook bekend as die blou moskee vanwe\u00eb die blou te\u00ebls wat die binnekant versier, en die nuwe moskee (yeni-moskee).\nin die 18de en die 19de eeu is die tradisionele ottomaanse boustyl geleidelik vervang met europese style, soos die barok-styl van die aynal\u0131kavak-paleis (1677\u20131679) se binnekant, die nuruosmaniye-moskee (1748\u20131755), die eerste moskee in die stad in \u2019n barokstyl, en die 18de-eeuse barok-toevoegings tot die harem-gedeelte van die topkap\u0131-paleis. n\u00e1 die begin van turkye se proses van vereuroperisering in 1839 is nuwe paleise en moskees gebou in neoklassieke, barok- en rococo-style, of \u2019n mengsel van al drie soos die dolmabah\u00e7e-paleis en die ortak\u00f6y-moskee.vanaf die vroe\u00eb 19de eeu is die gebiede om i\u0307stiklal caddesi (i\u0307stiklal-laan) bebou met groot ambassadegeboue van vooraanstaande europese lande, asook rye geboue in europese style (meestal neoklassiek en later art nouveau). istanboel was een van die groot sentrums van die art nouveau-beweging in die laat 19de en vroe\u00eb 20ste eeu. beroemde argitekte van di\u00e9 styl soos alexander vallaury en raimondo d'aronco het talle paleise en huise in die stad en op die prinse-eilande gebou. d'aronco se belangrikste werke in die stad sluit in verskeie geboue van die y\u0131ld\u0131z-paleiskompleks en die botter-huis aan i\u0307stiklal caddesi. die bekende camondo-trappe aan bankalar caddesi in karak\u00f6y (galata) is ook \u2019n goeie voorbeeld van art nouveau-argitektuur.\n\n\n== administrasie ==\ndie huidige burgemeester van istanboel is ekrem i\u0307mamo\u011flu (chp) en die goewerneur van istanboel-distrik is ali yerlikaya.die metropolitaanse regeringstruktuur bestaan uit drie hoofliggame: (1) die metropolitaanse burgemeester (wat elke vyf jaar gekies word), (2) die metropolitaanse raad (die besluitnemingsliggaam saam met die burgemeester, distrik-burgemeesters en \u2019n vyfde van die munisipale distriksraadslede) en (3) die metropolitaanse uitvoerende komitee. daar is drie soorte plaaslike owerhede: (1) munisipaliteite, (2) spesiale provinsiale administrasies en (3) dorpsadministrasies.\ndie huidige metropolitaanse stadsaal in die fatih-distrik wat op 26 mei 1960 ingewy is, sal binnekort gesloop en deur \u2019n nuwe gebou vervang word.\n\n\n== demografie ==\ndie stad se bevolking het in die 25 jaar tussen 1980 en 2005 meer as verdriedubbel. sowat 70% van alle inwoners woon aan die europese kant en die res aan die asiatiese kant. weens \u2019n ho\u00eb werkloosheidsyfer in die suidooste van turkye het baie mense van di\u00e9 streek na istanboel getrek waar hulle in die stad se buitewyke gaan woon het. mense het van veral anatoli\u00eb gekom in die hoop om werk te kry en hul lewensomstandighede te verbeter, gewoonlik sonder sukses. die gevolg is al hoe meer gecekondus.\ndie stad het \u2019n bevolking van 11 372 613 volgens die laaste sensus van 2007, en is een van die digs bevolkte stede in die w\u00eareld. die bevolking groei nou jaarliks met gemiddeld 3,45%, hoofsaaklik vanwe\u00eb die invloei van mense uit plattelandse gebiede. istanboel se bevolkingsdigtheid van 1 700 mense per km2 is veel ho\u00ebr as turkye s\u2019n van 81 mense per km2. die grootste deel van die stad se bevolking is etniese turke. koerde is nou die grootste etniese minderheidsgroep.\ntydens die vroe\u00eb middeleeue was istanboel die grootste stad in die w\u00eareld, en dit was deur sy hele geskiedenis een van die belangrikste stede (behalwe tydens die verval van bisantium, net voor die verowering deur die ottomane). dit het sedert antieke tye lede van etniese groepe van oor die hele europa, asi\u00eb en afrika gelok en hulle is in die griekse en die turkse bevolking opgeneem.\ndie volgende tabelle wys die aantal inwoners per jaar. getalle tot in 1914 is ramings wat met tot 50% kan verskil tussen navorsers. die getalle van tussen 1927 en 2000 is die resultaat van sensusse. die getalle van 2005 en 2006 is gebaseer op rekenaarsimulasie-voorspellings. die verdubbeling van die bevolking tussen 1980 en 1985 is vanwe\u00eb \u2019n natuurlike groei asook die uitbreiding van die munisipale grense.\n\n\n=== godsdiens ===\nistanboel is deur baie gemeenskappe gevorm. die godsdiens met die oorgrote meerderheid volgelinge is islam. godsdiensminderhede sluit in grieks-ortodokse en armeense christene, katolieke levantyne en jode. volgens die 2000-sensus was daar in di\u00e9 jaar 2 691 aktiewe moskees, 123 aktiewe kerke en 26 aktiewe sinagoges in istanboel. baie van die godsdiensgroepe het voorheen in spesifieke distrikte gewoon, maar dit is nie meer die geval nie. in sommige gebiede, soos kuzguncuk, staan \u2019n armeense kerk langs \u2019n sinagoge, met oorkant die pad \u2019n grieks-ortodokse kerk langs \u2019n moskee.\ndie setel van die patriarg van konstantinopel, die spirituele leier van die oosters-ortodokse kerk, is steeds in die fener-distrik. ook in istanboel is die aartsbiskop van die turks-ortodokse gemeenskap, \u2019n armeense aartsbiskop en die turkse grootrabbi.\n\ndie meeste moslems is soenniete. istanboel was die laaste setel van die islamitiese kalifaat, van 1517 tot 1924. die kalifaat is daarna ontbind en die magte daarvan aan die turkse parlement oorgedra. op 2 september 1925 is godsdiensgroepe soos die tekkes en tariqah verbied omdat hulle aktiwiteite onversoenbaar blyk te gewees het met die beleidrigtings van die sekul\u00eare demokratiese republiek van turkye; veral met die sekul\u00eare onderwysstelsel en staatsbeheer oor godsdienssake. die meeste volgelinge van soefisme en ander vorms van islamitiese mistisisme het daarna in die geheim aanbid. om die steeds geldige verbod te omseil, doen hierdie organisasies hulle dikwels voor as \"kulturele verenigings\".\ndie alledaagse lewe van die christene, veral die grieke en armeni\u00ebrs wat in die stad gewoon het, het aansienlik verander n\u00e1 die bitter konflikte tussen hierdie etniese groepe en die turke tydens die verval van die ottomaanse ryk, wat in die 1820's begin en \u2019n eeu lank geduur het. die konflikte het tussen 1912 en 1922 \u2019n hoogtepunt bereik, tydens die balkan-oorlo\u00eb, die eerste w\u00eareldoorlog en die turkse oorlog vir onafhanklikheid. tussen 1914 en 1927 het die christelike bevolking van 450 000 tot 240 000 afgeneem. vandag woon die meeste van turkye se griekse en armeense minderheidsgroepe in of naby istanboel.\njode woon al langer as 500 jaar in die stad. meer as 93 000 van hulle het tydens die spaanse inkwisisie van 1492 van die iberiese skiereiland gevlug toe hulle gedwing is om christene te word. turkye was toe baie meer verdraagsaam teenoor ander gelowe as die christendom. nog \u2019n groot groep het gekom van suid-itali\u00eb, wat onder spaanse beheer was. die italiaanse sinagoge in galata is die aanbiddingsplek van die meeste van di\u00e9 jode se afstammelinge, van wie nog sowat 20 000 oor is.\n\n\n== ekonomie ==\nbenewens die feit dat istanboel die grootste stad en voormalige politieke hoofstad van die land is, was dit nog altyd die middelpunt van die land se ekonomiese lewe danksy sy ligging op \u2019n kruispunt van internasionale land- en seehandelsroetes. dit is ook turkye se grootste nywerheidsentrum en verskaf werk aan sowat 20% van turkye se nywerheidswerkers. die stad en die provinsie waarin dit gele\u00eb is, vervaardig sy, tekstiel, rubber, metaalprodukte, leer, chemikalie\u00eb, medisyne, elektroniese ware, glas, masjinerie, papierprodukte, voertuie en drank. vrugte, olyfolie, katoen en tabak is van die vernaamste landbouprodukte. volgens die tydskrif forbes het istanboel in maart 2008 altesaam 35 biljoen\u00ears gehad, die vierde meeste in die w\u00eareld.\ndie istanboelse effektebeurs (ise), oorspronklik die ottomaanse effektebeurs, is die enigste effektemark van turkye. tydens die 19de en vroe\u00eb 20ste eeu was bankalar caddesi (banklaan) in galata, wat die hoofkwartier van die ottomaanse sentrale bank en die ottomaanse effektebeurs bevat het, die finansi\u00eble sentrum van die ottomaanse ryk. in die 1990's het die meeste turkse banke hulle hoofkwartier na die moderne sentrale sakedistrike levent en maslak geskuif. in 1995 het die effektebeurs na sy huidige gebou in die istinye-kwartier geskuif.vandag genereer die stad 55% van turkye se handel en 21,2% van die land se bruto nasionale produk (bnp). istanboel se inwoners betaal 40% van die land se belasting. in 2005 het die stad \u2019n bruto binnelandse produk (bbp) van $133 miljard gehad. in 2005 het istanboelse maatskappye 56,6% van alle produkte in die land uitgevoer en 60,2% daarvan ingevoer.die stad is een van die belangrikste toerismeplekke in turkye. daar is duisende hotelle en in 2006 het altesaam 23 148 669 toeriste turkye besoek, van wie die meeste die land binnegekom het deur die lug- en seehawens van istanboel en antalya. dit is ook \u2019n gewilde bestemming vir konferensies.\n\n\n== openbare dienste ==\n\n\n=== opvoeding ===\nistanboel het van die beste instellings vir ho\u00ebr onderwys in die land, onder andere meer as 20 openbare en private universiteite. die universiteit van istanboel, wat in 1453 gestig is, is die oudste turkse onderwysinstelling in die stad, terwyl die tegniese universiteit van istanboel (1773) die w\u00eareld se derde oudste tegniese universiteit is. ander vooraanstaande universiteite sluit in die bo\u011fazi\u00e7i-universiteit, die mimar sinan-universiteit van beeldende kuns en die marmara-universiteit.\nfeitlik al die turkse private ho\u00ebrskole en universiteite in istanboel gee onderrig in engels, duits of frans as prim\u00eare buitelandse taal, gewoonlik saam met \u2019n sekond\u00eare buitelandse taal. daar is baie buitelandse ho\u00ebrskole in istanboel, waarvan die meeste in die 19de eeu gestig is vir buitelanders in die stad.\ndaar is ook talle biblioteke; baie van hulle het groot versamelings historiese dokumente uit die romeinse, die bisantynse en die ottomaanse tydperk, asook van ander beskawings. van die belangrikste biblioteke wat betref historiese dokumente is die topkap\u0131-paleis-biblioteek, die biblioteke van die istanboelse argeologiese museum en van die universiteit van istanboel, die beyaz\u0131t-staatsbiblioteek, s\u00fcleymaniye-biblioteek en atat\u00fcrk-biblioteek.\n\n\n=== gesondheidsorg ===\ndie stad het baie openbare en private hospitale, klinieke en laboratoriums en verskeie mediese navorsingsentrums. baie van hulle het ho\u00ebtegnologie-toerusting wat al hoe meer buitelanders lok vanwe\u00eb die goeie en goedkoop mediese behandeling en operasies. dit is \u2019n gewilde plek vir laser-oogchirurgie en plastiese snykunde.\n\n\n=== nutsdienste ===\ndie eerste watertoevoer-stelsel in istanboel dateer uit die tyd toe die stad gestig is. twee van die grootste akwadukte wat in die romeinse tydperk gebou is, is die mazulkemer- en die valens-akwaduk wat water van die westekant van die stad na die middestad gelei het. van daar is die water opgegaar in die stad se talle watertenks soos die bekende philoxenos (binbirdirek)- en die basilika-watertenk.\nvandag het istanboel \u2019n moderne watertoevoer- en rioolstelsel wat bestuur word deur die regeringsliggaam i\u0307ski\u0307. verskeie private organisasies versprei ook skoon drinkwater.\nelektrisiteit word versprei deur die staatsbeheerde tek.\ndie ottomaanse posdiens is in 1840 begin en die eerste internasionale posnetwerk in 1876.\nin julie 1881 is die eerste telefoonverbinding daargestel en op 23 mei 1909 is die eerste handsentrale met 50 lyne in die groot poskantoor van sirkeci gebou.\n\n\n== vervoer ==\n\n\n=== lughawens ===\nistanboel het twee internasionale lughawens: die grootste een is die atat\u00fcrk- internasionale lughawe in die ye\u015filk\u00f6y-distrik aan die europese kant. die ander een is die sabiha g\u00f6k\u00e7en- internasionale lughawe in die kurtk\u00f6y-distrik aan die asiatiese kant.\n\n\n=== seevervoer ===\nseevervoer is baie belangrik omdat die stad aan alle kante deur die see omring word: die see van marmara, die goue horing, die bosporus en die swartsee. baie inwoners woon aan die asiatiese kant en werk aan die europese kant en omgekeerd, en die stad se bekende veerbote is die ruggraat van die daaglikse vervoerstelsel tussen die twee kante \u2013 selfs in \u2019n groter mate as die twee hangbr\u00fbe oor die bosporus. die eerste stoomveerbote is al in 1837 gebruik.i\u0307do (i\u0307stanbul deniz otob\u00fcsleri \u2013 \"istanboelse seebusse\") is in 1987 gestig. die vinnige katamaran-\"seebusse\" verbind die twee kante van die stad asook die stad met die prinse-eilande en ander bestemmings in die see van marmara. motorveerbote tussen yenikap\u0131 (europese kant) en band\u0131rma verminder die reistyd tussen istanboel en i\u0307zmir en ander groot bestemmings aan die ege\u00efese see met \u2019n paar uur, terwyl di\u00e9 tussen yenikap\u0131 of pendik (asiatiese kant) en yalova die reistyd tussen istanboel en bursa of antalya verminder.\ndie stad se hawe is die belangrikste een in die land. die ou hawe aan die goue horing is hoofsaaklik vir persoonlike verkeer, terwyl karak\u00f6y-hawe in galata gebruik word vir groot passasierskepe. daar is gereelde dienste van karak\u00f6y en emin\u00f6n\u00fc na verskeie hawestede aan die middellandse en die swartsee.\n\n\n=== paaie ===\ndie staatspad d.100 en die europese roete e80 of o-3 is die belangrikste paaie tussen europa en turkye. die padnetwerk om istanboel is goed ontwikkel en word voortdurend uitgebrei. paaie lei oos na ankara en wes na edirne. daar is ook twee snelwe\u00eb om die stad. die ouer een, die o-1, is meestal vir verkeer in die stad, terwyl die nuwer een, die o-2, veral vir interstedelike en internasionale verkeer is.\ndie bosporus-brug op die o-1 en die fatih sultan mehmet-brug op die o-2 verbind die europese en die asiatiese kant van istanboel. die suidelike en noordelike oewers van die goue horing word verbind deur die galata-, die atat\u00fcrk- en die hali\u00e7-brug. b\u00fcy\u00fckdere-laan is die hoofpad deur die sakedistrikte levent en maslak.\n\n\n=== spoorlyne ===\nin 1883 het \u2019n belgiese entrepreneur, georges nagelmackers, \u2019n spoordiens tussen parys en konstantinopel begin. in 1889 is \u2019n spoorlyn voltooi wat deur boekarest na konstantinopel geloop het. die roete was bekend as die orient express, wat nog beroemder gemaak is deur die boeke van agatha christie en graham greene. vandag is die sirkeci-terminus, die eindbestemming van die orient express, die verbindingspunt tussen al die lyne aan die europese kant. daar is internasionale lyne tussen istanboel en onder andere griekeland, roemeni\u00eb, bulgarye, serwi\u00eb en hongarye.\nverder van die bosporus is daar ook spoorlyne na ankara en ander bestemmings in anatoli\u00eb. die spoorlyne aan die europese en die asiatiese kant word tans verbind deur die treinveerboot oor die bosporus. dit sal binnekort vervang word deur die marmaray-spoortonnel onderdeur die bosporus, wat na verwagting in 2012 sal open. die tonnel sal ook die moltreinlyne tussen die twee kante van die stad verbind.\n\n\n=== trems ===\ndie eerste trems in istanboel het op 3 september 1869 begin loop. sedert 1939 is die stad se trems onder die bestuur van die i\u0307ett. \u2019n vinnige trem (t1) is in 1992 in gebruik geneem tussen sirkeci en die topkap\u0131-paleis. dit is in 1994 en 1996 verleng na zeytinburnu en emin\u00f6n\u00fc onderskeidelik. in 2005 is dit van emin\u00f6n\u00fc na f\u0131nd\u0131kl\u0131 verleng en het dit vir die eerste keer n\u00e1 44 jaar die goue horing oorgesteek. in 2006 is dit na kabata\u015f verleng. die lyn het 24 stasies oor \u2019n afstand van 14 km. in september 2006 is \u2019n tweede tremspoor (t2) bygevoeg.\n\n\n=== kabelspore ===\nistanboel het twee ondergrondse kabelspore van verskillende ouderdomme en style. die oudste een is die t\u00fcnel (1875). dit is die oudste moltrein in die w\u00eareld naas die een in londen (1863). die t\u00fcnel is 573 m lank en het net twee stasies, karak\u00f6y en t\u00fcnel-plein. dit vervoer sowat 15 000 passasiers per dag.\n\u2019n tweede kabelspoor, die kabata\u015f-taksim-spoor, is sedert 29 junie 2006 in gebruik en verbind kabata\u015f en taksim. dit is sowat 600 meter lank en vervoer 9 000 passasiers per dag.\n\n\n=== smalspoorlyn ===\ndie istanboelse lrt is \u2019n smalspoorstelsel wat uit twee lyne bestaan. die eerste (m1) het op 3 september 1989 in werking getree tussen aksaray en kartaltepe. dit is daarna stuk vir stuk uitgebrei tot by die atat\u00fcrk- internasionale lughawe. dit is op 20 desember 2002 voltooi. die ander lyn (t4), tussen edirnekap\u0131 en mescid-i selam, is in 2007 voltooi. dit is  32 km lank. daar is 36 stasies, onder meer 12 ondergrondse en 3 oorbrugstasies.\n\n\n=== metro ===\nbouwerk aan die istanboelse metro (m2) het in 1992 begin en die eerste seksie, tussen taksim-plein en levent, is op 16 september 2000 in gebruik geneem. op 30 januarie 2009 was daar altesaam 34 treine op die m2-lyn. \u2019n noordelike uitbreiding, van levent na maslak, is op 30 januarie 2009 voltooi. die suidelike uitbreiding, van taksim na yenikap\u0131 oor die goue horing, is tans voltooi tot by die \u015fi\u015fhane-stasie in beyo\u011flu. daar is nou 10 stasies aan die europese kant, terwyl nog 6 aan daardie kant en 16 aan die asisatiese kant in aanbou is.\ndie totale lengte aan die europese kant wanneer al die stasies van hac\u0131osman tot by yenikap\u0131 klaar is, sal 18,36 km lank wees, uitsluitende die goue horing-metrobrug en die taksim-kabata\u015f-, die yenikap\u0131-aksaray- en die marmaray-tonnel. laasgenoemde sal vanaf 2012 die lyne weerskante van die bosporus verbind.\n\n\n== kultuur en vermaak ==\n\n\n=== beeldende en uitvoerende kunste ===\nistanboel se ryk sosiale, kulturele en kommersi\u00eble aktiwiteite raak al hoe kleurryker. beroemde popsterre tree in die stad se stadions op en opera, ballet en teater duur heeljaar voort. in feestye trek w\u00eareldberoemde orkeste, kore en konsert- en jazzlegendes vol sale. die stad se internasionale rolprentfees is een van die belangrikstes in europa, terwyl die istanboelse bi\u00ebnnale ook \u2019n groot gebeure is.\ndie pera- en die sak\u0131p sabanc\u0131-museum is van die belangrikste privaatmuseums in die stad. die istanbul modern hou dikwels uitstallings van bekende turkse en buitelandse kunstenaars. die rahmi m. ko\u00e7 aan die goue horing is \u2019n nywerheidsmuseum wat historiese masjiene uitstal soos motors en lokomotiewe van die 1800's en vroe\u00eb 1900's, sowel as bote, duikbote en nog meer.\ndie stad se argeologiese museum, wat in 1881 gestig is, is een van die grootstes in sy soort ter w\u00eareld. dit bevat meer as \u2019n miljoen stukke uit die mediterreense gebied, die balkan-skiereiland, midde-ooste, noord-afrika en sentraal-asi\u00eb. die mosa\u00efekmuseum het romeinse en bisantynse vloermosa\u00efekwerk en muurornamente van die groot paleis van konstantinopel. die nabygele\u00eb turkse en islamitiese kunsmuseum het \u2019n groot versameling items van verskeie islamitiese beskawings en die sadberk han\u0131m-museum \u2019n groot verskeidenheid artefakte wat dateer van die vroegste anatoliese beskawings van die ottomaanse ryk.die antiekbasaar in die mecidiyek\u00f6y-kwartier van \u015fi\u015fli is die grootste antiekmark in die w\u00eareld, terwyl die \u00e7ukurcuma-buurt van beyo\u011flu rye antiekwinkels het. die groot basaar het ook baie antiekwinkels, asook winkels wat juweliersware, tapyte en talle ander artikels verkoop. historiese en skaars boeke kan gevind word in die sahaflar-basaar naby beyaz\u0131t-plein \u2013 dit het boeke uit onder andere die romeinse, die bisantynse en die ottomaanse tydperk.\nkonserte en uitvoerings word op verskeie plekke gehou, onder andere historiese terreine soos die aya irene, rumelihisar\u0131, die mure van konstantinopel, die binnehof van die topkap\u0131-paleis en g\u00fclhane-park, asook in die atat\u00fcrk-kultuursentrum, cemal re\u015fit rey-konsertsaal en ander opelug- en moderne teaters. \u2019n belangrike kultuur het ontwikkel om die turkse bad (hamam). dit was \u2019n kultuur van ontspanning in die ottomaanse tyd \u2013 die belangrikste voorbeeld is die \u00e7emberlita\u015f hamam\u0131 (1584).\n\n\n=== ontspanning ===\ntradisionele strandoorde het geleidelik verdwyn weens waterbesoedeling. ou plekke het egter onlangs weer in die stad heropen. die gewildste swemplekke is in bak\u0131rk\u00f6y, k\u00fc\u00e7\u00fck\u00e7ekmece, sar\u0131yer en aan die bosporus.\nbuite die stad is daar die prinse-eilande, silivri en tuzla, sowel as kilyos en \u015file aan die swartsee.\ndie prinse-eilande is \u2019n groep eilande in die see van marmara. somerhuise van hout in die neoklassieke en die art nouveau-styl uit die 18de en vroe\u00eb 20ste eeu, perdekarre (voertuie word nie toegelaat nie) en seekosrestaurante maak hulle \u2019n gewilde bestemming. hulle kan per veerboot of \"seebus\" bereik word vanaf emin\u00f6n\u00fc en bostanc\u0131. van die nege eilande word vyf bewoon.\n\u015file is \u2019n verafgele\u00eb en bekende turkse see-oord met ongerepte wit strande aan die swartsee, 50 km van istanboel af. kilyos is \u2019n stil, klein oord naby die noord-europese ingang van die bosporus in die swartsee. daar is \u2019n strandpark met seekosrestaurante en nagklubs. veral in die somer is daar baie partytjies en aandkonserte op die strand.\n\n\n==== winkels, restaurante en naglewe ====\nistanboel het verskeie historiese inkopiesentrums soos die groot basaar (1461), mahmutpa\u015fa-basaar (1462) en die speserybasaar (1660). die eerste moderne inkopiesentrum was galleria atak\u00f6y (1987), maar vandag is daar talle ander soos akmerkez (1993), metrocity (2003), cevahir (2005) en kanyon (2006). twee nuwe sentrums wat hulle toespits op w\u00eareldbekende handelsmerke is istinye-park (2007) en city's ni\u015fanta\u015f\u0131 (2008).\ntalle turkse en internasionale restaurante floreer in istanboel. die meeste van die stad se historiese wynhuise (meyhane) en kroe\u00eb is in gebiede naby i\u0307stiklal caddesi in beyo\u011flu. die 19de-eeuse \u00e7i\u00e7ek pasaj\u0131 (letterlik \"blommegang\", of cit\u00e9 de p\u00e9ra in frans) aan i\u0307stiklal caddesi is in 1876 ingewy. die bekende neviz\u00e2de-straat met sy rye historiese meyhanes is ook in di\u00e9 gebied.\nistanboel is bekend vir sy historiese seekosrestaurante. die bekendstes is aan die oewers van die bosporus en die see van marmara in die suide van die stad gele\u00eb. die grootste van die prinse-eilande (b\u00fcy\u00fckada, heybeliada, burgazada en k\u0131nal\u0131ada) en anadolu kava\u011f\u0131 naby die noordelike ingang na die bosporus het ook baie historiese seekosrestaurante.\ndaar is baie nagklubs, kroe\u00eb en restaurante met lewende musiek in die stad. in die somer is daar nog meer en dan skuif hulle na opeluggebiede. die gebiede om istiklal caddesi, ni\u015fanta\u015f\u0131, bebek en kad\u0131k\u00f6y is vol kafees, restaurante, kroe\u00eb en klubs, asook kunsgalerye, teaters en flieks.\n\n\n=== sport ===\nin die romeinse en die bisantynse tyd was die belangrikste sportgebeurtenisse strydwa-renne by die hippodroom van konstantinopel, wat plek vir tot 100 000 toeskouers gehad het. vandag is sportsoorte soos sokker, basketbal en vlugbal gewild. die atat\u00fcrk-olimpiese stadion, die grootste veeldoelige stadion in turkye, is \u2019n vyfster-uefa-stadion en \u2019n eersteklas-plek vir atletiek. (uefa is die europese sokkerbeheerliggaam.) die \u015f\u00fckr\u00fc saraco\u011flu-stadion, ook \u2019n vyfster-uefa-stadion, het in 2009 die laaste uefa-bekereindstryd aangebied. dit is vanaf die 2009/'10-seisoen vervang deur die uefa-europaliga.die sinan erdem dome, die grootste veeldoelige binnenshuise arena in turkye, sal die gasheer wees vir die eindstryd van 2010 se fiba-basketbal-w\u00eareldkampioenskap, en in 2012 van die w\u00eareld- binnenshuise atletiekkampioenskap en swemkampioenskap (25 m).\ndaar is verskeie jaarlikse motorsport-byeenkomste, soos die turkse grand prix, die motogp, die w\u00eareldtoermotor-kampioenskap, die gp2-reeks en die le mans-1 000 km-resies. soms bied istanboel ook die turkse been van die f1-kragboot-w\u00eareldkampioenskap op die bosporus aan. verskeie jaarlikse seiljag-renvaarte vind ook op die bosporus en die see van marmara plaas, asook roeirenne op die goue horing.\n\n\n== susterstede ==\neuropa\nasi\u00eb\namerikas\nafrika\n\n\n== verwysings ==\nhierdie artikel is merendeels vertaal vanaf die engelse wikipedia-artikel en:istanbul\n\n\n== verdere leesstof ==\ngul, murat. the emergence of modern istanbul: transformation and modernisation of a city (i.b. tauris, versprei deur palgrave macmillan; 242 bladsye; 2010).\n\n\n== eksterne skakels ==\nkantoor van die goewerneur van die istanboel-provinsie geargiveer 22 desember 2006 op wayback machine\nfoto's van istanboel geargiveer 11 april 2009 op wayback machine\namptelike webtuiste van die munisipaliteit\nemporis buildings database: historiese en moderne geboue\n(en)  (fr)  amptelike unesco bladsy\nligging: 41.01224\u00b0n 28.976018\u00b0o\ufeff / 41.01224; 28.976018 wikimedia commons het meer media in die kategorie istanboel."