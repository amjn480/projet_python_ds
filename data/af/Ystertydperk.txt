"die ystertydperk is die laaste van die drie tydperke waarin die vroe\u00eb geskiedenis van die mens ingedeel is. dit volg op die steen- en bronstydperk en word gekenmerk deur die bewerking van yster en die maak van ystergereedskap. die begrip is veral van toepassing op europa, die antieke nabye ooste en ander dele van die ou w\u00eareld.\ndaar is nie \u2019n w\u00eareldwye begintyd van die tydperk nie, aangesien mense in verskillende streke op verskillende tye begin het om ystergereedskap te maak. in griekeland, die levant en indi\u00eb het die ystertydperk omstreeks 1200 v.c. begin en in wes-europa omstreeks 800 v.c.\nvan die voorwerpe wat in di\u00e9 periode van yster gemaak is, sluit wapentuie en gereedskap in omdat die metaal sterker en makliker bewerkbaar was as brons. brons, wat onbelangriker was, is gebruik vir die maak van versierings en perdetuie. \ndie duur van die ystertydperk wissel ook van streek tot streek. dit is geskoei op argeologiese konvensie; die blote teenwoordigheid van yster is nie genoeg om op \u2019n kultuur uit die ystertydperk te dui nie. die \"ystertydperk\" begin op \u2019n spesifieke plek wanneer die vervaardiging van yster of staal daar \u2019n punt bereik het waar ystergereedskap oor die algemeen van \u2019n beter gehalte was as di\u00e9 van brons. so kom farao toetankamen se dolk van meteorietyster uit die bronstydperk. in die antieke nabye ooste het hierdie hierdie oorgang plaasgevind kort n\u00e1 die sogenaamde bronstydperk-verval, in die 12de eeu v.c. die tegnologie het gou deur die mediterreense gebied en na suid-asi\u00eb versprei. dit het stadiger na sentraal-asi\u00eb, oos-europa en sentraal-europa versprei, en eers teen omstreeks 500 v.c. na noord-europa.\ndaar word algemeen aanvaar die ystertydperk het ge\u00ebindig met die begin van die historiografiese rekord. dit geld egter nie oral nie; in die antieke nabye ooste word die afsnytyd beskou as die stigting van die achaemenidiese ryk omstreeks 550 v.c., en in sentraal- en wes-europa die romeinse verowerings van die 1ste eeu v.c. die begin van die wikingtydperk, omstreeks 800 n.c., word beskou as die einde van die germaanse ystertydperk van skandinawi\u00eb.\nin suid-asi\u00eb (die indiese subkontinent) word die begin van die ystertydperk beskou as by die ysterbewerkende \"geverfde gryskeramiek\"-kultuur in die 18de eeu v.c. en die einde as met die bewind van ashoka die grote (3de eeu v.c.). die gebruik van die term \"ystertydperk\" in die argeologie van suid-, oos- en suidoos-asi\u00eb is meer onlangs en minder algemeen as vir wes-eurasi\u00eb; ten minste in china het die voorgeskiedenis ge\u00ebindig voordat ysterbewerking begin het, en die term word dus nie algemeen gebruik nie. die sahel (soedanstreek) en afrika suid van die sahara val buite die drietydperkstelsel omdat daar geen bronstydperk was nie, maar die term \"ystertydperk\" word soms gebruik in verwysings na vroe\u00eb kulture wat yster bewerk het, soos die nok-kultuur van nigeri\u00eb.\n\n\n== geskiedenis van die begrip ==\ndie drietydperkstelsel is in die eerste helfte van die 19de eeu begin gebruik, in besonder in die argeologie van europa. later in di\u00e9 eeu is die term uitgebrei om ook die antieke nabye ooste in te sluit. dit verwys na hesiodus se mitologiese \"tydperke van die mens\". christian j\u00fcrgensen thomsen het dit in die 1830's die eerste keer vir skandinawi\u00eb gebruik. teen die 1860's is dit beskou as \u2019n nuttige verdeling van die \"vroegste geskiedenis van die mens\" in die algemeen en is dit in assiriologie aangewend. die ontwikkeling van die nou algemene tydperkverdeling in die argeologie van die antieke nabye ooste het in die 1920's en 1930's plaasgevind.soos die naam aandui, word die tegnologie van die ystertydperk gekenmerk deur die vervaardiging van gereedskap en wapens van yster of, meer spesifiek, koolstofstaal (staal waarvan die eienskappe hoofsaaklik bepaal word deur die persentasie van die aanwesige koolstof).\n\n\n== vroe\u00eb ysterbewerking ==\ndie vroegste bekende ysterartefakte is nege kraletjies wat van 3200 v.c. dateer. hulle is in grafte by gerzeh, onder-egipte, ontdek en uitgeken as meteooryster wat deur versigtige hamerslae gevorm is. meteooryster, \u2019n kenmerkende ysternikkelallooi, is duisende jare voor die ystertydperk deur verskeie antieke volke gebruik. sulke yster het nie die smelting van erts geverg nie.gesmelte yster het in die middel van die bronstydperk sporadies in die argeologiese rekords verskyn. hoewel aardyster algemeen voorkom, het die ho\u00eb smeltpunt daarvan, 1 538 \u00b0c, dit buite die bereik geplaas van algemene gebruik tot die einde van die tweede millennium v.c. vanwe\u00eb tin se lae smeltpunt van 231,9 \u00b0c en koper se relatief gemiddelde smeltpunt van 1 085 \u00b0c kon die mense van die neolitikum daarmee werk \u2013 die droogoonde van omstreeks 6000 v.c. kon tot temperature van meer as 900 \u00b0c verhit word. benewens spesiaal vervaardigde smeltoonde, moes ingewikkelde prosedures ontwikkel word om onsuiwerhede uit die yster te verwyder, die bymenging van koolstof te reguleer en \u2019n nuttige balans tussen hardheid en sterkte in staal te verkry.\ndie vroegste tentatiewe bewys van die maak van ystervoorwerpe is \u2019n klein hoeveelheid ysterfragmente met die regte hoeveelheid koolstof bygevoeg \u2013 dit is in die proto-hetitiese lae by kaman-kaleh\u00f6y\u00fck ontdek en dateer van 2200-2000 v.c. akanuma (2008) kom tot die volgende gevolgtrekking: \"die kombinasie van koolstofdatering, argeologiese konteks  en argeometallurgiese ondersoeke dui aan dit is waarskynlik dat die gebruik van ysterware wat van staal gemaak is, reeds in die derde millennium v.c. in sentraal-masedoni\u00eb begin het\". volgens souckova-siegolov\u00e1 (2001) is ystertoerusting omstreeks 1800 v.c. in baie beperkte hoeveelhede in sentraal-anatoli\u00eb gemaak en is dit in die nuwe hetitiese ryk (omstreeks 1400-1200 v.c.) deur elitegroepe gebruik, maar nie deur die algemene publiek nie.net so is onlangse argeologiese oorblyfsels van ysterwerke in die gangesvallei in indi\u00eb gedateer uit 1800 v.c. tewari (2003) lei daaruit af dat \"kennis van ystersmelting en die vervaardiging van ysterartefakte goed bekend was in die oos-vindhya-bergstreek en yster in gebruik was in die sentraal-ganga-vlakte, minstens vanaf die tweede millennium v.c.\". teen die middel van die bronstydperk het toenemende hoeveelhede voorwerpe van gesmelte yster (wat van meteorietyster onderskei kan word vanwe\u00eb die gebrek aan nikkel daarin) in die midde-ooste, suidoos-asi\u00eb en suid-asi\u00eb begin verskyn \u2013 en so vroeg as 2000-1200 v.c. op plekke in afrika.moderne argeologiese bewyse dui aan ysterprodukte is omstreeks 1200 v.c. op groot skaal vervaardig, en dit dui die einde van die bronstyd aan. anthony snodgrass stel voor \u2019n tekort aan tin as deel van die einde van die bronstydperk en handelsontwrigtings in die mediterreense streek omstreeks 1300 v.c. het metaalwerkers gedwing om \u2019n alternatief vir brons te soek. as \u2019n bewys is baie bronstoerusting in di\u00e9 tyd as wapens herwin. die meer algemene gebruik van yster het gelei tot beter staalvervaardigingstegnieke teen \u2019n laer koste. dus is yster as goedkoper, sterker en ligter beskou selfs nadat tin weer beskikbaar geraak het, en die vervaardiging van ysterprodukte het di\u00e9 van brons permanent vervang.\n\n\n== antieke nabye ooste ==\ndie ystertydperk in die antieke nabye ooste het vermoedelik begin met die ontdekking van ystersmelting- en  smeetegnieke in die laat 2de millennium v.c. (omstreeks 1300 v.c.) in anatoli\u00eb of die kaukasus en die balkan. die vroegste laagoondsmelting van yster word aangetref uit omstreeks 930 v.c. (14c-datering), by tell hammeh in jordani\u00eb.\ndie artefakte uit die vroe\u00eb ystertydperk by kultepe, azerbeidjan, wys ystersmelting was voor die 2de millennium v.c. (of reeds die 3de millennium v.c.) in di\u00e9 streek bekend.\n\n\n=== wes-asi\u00eb ===\nin sumer, akkadi\u00eb en assiri\u00eb in mesopotami\u00eb strek die gebruik van yster vanaf miskien 3000 v.c. een van die vroegste aetefakte van gesmelte yster was \u2019n dolklem wat in \u2019n hattiese graf in anatoli\u00eb ontdek is en van omstreeks 2500 v.c. dateer. teen die begin van die 1ste millennium v.c. het die algemene vervanging van bronswapens deur ysterwapens vinnig deur die nabye ooste (noord-afrika en suidwes-asi\u00eb) versprei.\ndie ontwikkeling van ystersmelting is eens toegeskryf aan die hetiete van anatoli\u00eb tydens die laat bronstydperk. daar is lank geglo die sukses van die hetitiese ryk in di\u00e9 tyd was danksy die voorsprong wat die \"monopolie\" op ysterwerk hulle gegee het. die invallende seevolke sou dan verantwoordelik gewees het vir die verspreiding van die kennis in die streek. die siening van so \u2019n \"hetitiese monopolie\" word egter nie meer algemeen deur kenners gehandhaaf nie. daar is net soveel bronstydperk-ystervoorwerpe uit dieselfde tyd in egipte en op ander plekke ontdek as in anatoli\u00eb; en min van di\u00e9 voorwerpe is wapens.\n\n\n=== egipte ===\ndie ystertydperk in egiptiese argeologie stem min of meer ooreen met die derde oorgangstydperk van egipte.\nyster is skaars in versamelings egiptiese oudhede. brons was daar die belangrikste materiaal tot met die verowering van egipte deur die nieu-assiriese ryk in 671 v.c. \u2019n verduideliking hiervoor kan wees dat egiptiese artefakte hoofsaaklik voorwerpe is wat in grafte aangetref is of met begrafnisse verband gehou het; omdat die antieke egiptenare yster as \u2019n onsuiwer metaal beskou het, het hulle dit nooit vir hierdie en ander godsdienstige doeleindes gebruik nie. dit is toegedig aan set, die gees van die bose wat volgens die egiptiese tradisie oor die sentrale woestyne van afrika geheers het.in die swart piramide van aboesir, van voor 2000 v.c., is \u2019n paar ystervoorwerpe ontdek. die metaal word in die bragfnisteks van pepi i genoem. by oegarit is \u2019n swaard met die naam van farao merneptah asook \u2019n gevegsbyl met \u2019n ysterlem en goudversierde bronshandvatsel ontdek. \u2019n dolk met \u2019n ysterlem is in toetankamen se graf uit die 13de eeu v.c. gevind. uit ondersoeke blyk dit die yster kom van \u2019n meteoriet.\n\n\n== europa ==\nin europa is die ystertydperk die laaste stadium van prehistoriese europa en die eerste stadium van die protohistoriese periodes, wat beteken die begin van beskrywings van 'n gebied deur griekse en romeinse skrywers. vir \u2019n groot deel van europa het die ystertydperk tot \u2019n skielike einde gekom met die verowering van lande deur die romeine, hoewel ysterbewerking die oorheersende tegnologie gebly het. op ander plekke kon die tydperk geduur het tot die vroe\u00eb eeue n.c. en die verowering van lande deur ander volke.\nysterbewerking is in die laat 11de eeu v.c. aan europa bekend gestel, moontlik vanuit die kaukasus. oor die volgende 500 jaar het dit geleidelik noord- en weswaarts versprei. die ystertydperk het nie begin toe yster die eerste keer in europa verskyn het nie, maar toe dit brons begin vervang het vir die maak van wapens en gereedskap. dit het nie oral in europa op dieselfde tyd gebeur nie; plaaslike kultuurontwikkelings het \u2019n rol gespeel in die oorang na die ystertydperk. die ystertydperk van die prehistoriese ierland begin byvoorbeeld omstreeks 500 v.c. (toe die griekse ystertydperk al verby was) en het ge\u00ebindig omstreeks 400 n.c. die algemene gebruik van die ystertegnologie het tegelykertyd in europa en asi\u00eb \u2019n aanvang geneem. die prehistoriese ystertydperk in sentraal-europa kan verdeel word in twee tydperke wat op historiese gebeure gegrond word \u2013 die hallstatt-kultuur (vroe\u00eb ystertydperk) en la t\u00e8ne-kultuur (laat ystertydperk). die materiaalkulture van hallstatt en la t\u00e8ne bestaan uit vier fases (a, b, c en d).\ndie ystertydperk in europa word gekenmerk deur \u2019n uitgebreide reeks ontwerpe in wapens en toerusting. hulle is nie meer gegiet nie, maar in die regte vorm gehamer, en versierings was oordadig en kromlynig, en nie meer reglynig nie; die vorms en aard van die versierings op noord-europese wapens het in sommige gevalle met di\u00e9 van romeinse wapens ooreengestem en was in ander gevalle eiesoortig en verteenwoordigend van noordelike kuns.\n\n\n== asi\u00eb ==\n\n\n=== sentraal-asi\u00eb ===\ndie ystertydperk in sentraal-asi\u00eb het begin toe ystervoorwerpe tussen die 10de en 7de eeu v.c. onder die proto-indo-europese volke begin verskyn het in die hedendaagse xinjiang, soos di\u00e9 wat op \u2019n begrafnisterrein by chawuhukou ontdek is.die pazirik-kultuur is \u2019n kultuur uit die ystertydperk wat van omstreeks die 6de tot 3de eeu v.c. geleef het. artefakte en gemummifiseerde mense is in die siberiese ysgrond in die altaiberge gevind.\n\n\n=== oos-asi\u00eb ===\nin china is brons-inskripsies uit omstreeks 1200 v.c. ontdek, van voor die ontwikkeling van ystermetallurgie, wat teen omstreeks die 9de eeu v.c. bekend was. in china het die geskiedenis dus begin min of meer in dieselfde tyd as die gebruik van yster, en daarom word die term \"ystertydperk\" nie juis as \u2019n periode in die chinese kultuur gebruik nie. ystermetallurgie het die yangtzevallei omstreeks die einde van die 6de eeu v.c. bereik. \u2019n paar voorwerpe is by changsha en nanjing ontdek. \n\nystervoorwerpe het die koreaanse skiereiland in die 4de eeu v.c. bereik danksy handel met kulture in die geelseegebied, net voordat die westerse han-dinastie begin het. in die 2de eeu v.c. het ystervervaardiging begin en boere het in die 1ste eeu v.c. ysterwerktuie in suid-korea begin gebruik. ystergietblokke was belangrike grafitems en het die rydkom of prestige van die oorledene aangedui.in japan is wapens, gereedskap en versierings van yster in die laat yayoi-tydperk (omstreeks 300 v.c.-300 n.c.) gebruik, of andersins in die daaropvolgende kofun-tydperk (omstreeks 250-538 n.c.), waarskynlik as gevolg van kontak met korea en china.\n\n\n=== suid-asi\u00eb ===\nyster is in die 3de millennium v.c. in mundigak gebruik om artikels te vervaardig soos koperklokkies met \u2019n ysterklepel en \u2019n koperstaaf met twee dekoratiewe ysterknoppe. artefakte soos klein messe en lemme is in die indiese staat telangana ontdek; dit dateer van omstreeks 2400-1800 v.c. die geskiedenis van metallurgie op die indiese subkontinent het voor die 3de millennium v.c. begin. argeologiese terreine in indi\u00eb soos malhar, dadupur, lahuradewa, kosambi en jhusi het ysterimplemente opgelewer uit die tydperk 1800-1200 v.c., en die terrein raja nala ka tila implemente uit die tydperk 1800/1700 v.c. daar is bewyse van ystersmelting in malhar en die omliggende gebied. di\u00e9 terrein word beskou as die middelpunt van die laagoondsmelting van yster vanwe\u00eb sy ligging by die karamnasa- en gangarivier. sekels, spykers, spiespunte en ander artikels is minstens teen 1500 v.c. hier aangetref. \u2019n begrafnisterrein uit die ystertydperk is by hyderabad opgegrawe.aan die begin van die 1ste millennium v.c. was daar groot ontwikkelings in ystermetallurgie in indi\u00eb. vreedsame nedersettings het groot vordering gemaak met di\u00e9 tegnologie. een ysterbewerkingsterrein in oos-indi\u00eb dateer van die 1ste millennium v.c. in suid-indi\u00eb (die hedendaagse mysore) het yster in die 12de tot 11de eeu v.c. al voorgekom; hierdie ontwikkelings was te vroeg vir enige belangrike nabye kontak met die noordweste van die land. antieke sanskrittekste noem metallurgie. in minstens omstreeks 300 v.c., en vir seker teen 200 n.c., is staal van \u2019n ho\u00eb gehalte in suid-indi\u00eb vervaardig.die protohistoriese vroe\u00eb ystertydperk in sri lanka het van 1000-600 v.c. geduur, maar bewyse van ystergebruik is in opgrawings van \u2019n begrafnisterrein by haldummulla gevind wat van 2400 v.c. dateer.\n\n\n== afrika suid van die sahara ==\nin afrika suid van die sahara, waar daar geen universele bronstydperk oor die hele kontinent was nie, het ystergebruik  reg op die steentydperk gevolg. bewyse van vroe\u00eb ystertegnologie op die subkontinent kan gevind word by terreine soos km2 en km3 in noordwes-tanzani\u00eb. nubi\u00eb, egipte en noord-afrika was van die relatief min plekke in afrika wat \u2019n volhoubare bronstydperk gehad het.\nbaie vroe\u00eb bewerkingsterreine vir koper en brons in niger kan van so vroeg as 1500 v.c. dateer. daar is ook bewyse van ystermetallurgie in di\u00e9 tydperk in termit, niger. nubi\u00eb was \u2019n groot vervaardiger en uitvoerder van yster n\u00e1 die uitsetting van die nubiese dinastie in egipte deur die assiri\u00ebrs in die 7de eeu  v.c.hoewel daar onsekerheid heers, glo sommige argeolo\u00eb ystermetallurgie in wes-afrika suid van die sahara het onafhanklik ontstaan van di\u00e9 in eurasi\u00eb en naburige dele van noord- en noordoos-afrika.argeologiese terreine met oonde vir ystersmelting is ook opgegrawe in die nsukka-streek van suidoos-nigeri\u00eb in wat nou igboland is: di\u00e9 by lejja dateer van 2000 v.c. en van 750 v.c. die terrein by gbabiri in die sentraal-afrikaanse republiek het bewyse opgelewer van ystermetallurgie in die vorm van \u2019n smeltoond en ystersmidwerkwinkel, van so vroeg as onderskeidelik 896-773 v.c. en 907-796 v.c.die bewerking van yster en koper in afrika suid van die sahara het suid- en ooswaarts versprei saam met die verspreiding van die bantoevolke van die omgewing van kameroen tot by die groot mere van afrika in die 3de eeu v.c. en tot by die kaap omstreeks 400 n.c. yster kon egter in die 3de millennium v.c. al in sentraal-afrika bewerk gewees het.\n\n\n== verwysings ==\n\n\n== nog leesstof ==\n\n\n== skakels ==\n wikimedia commons het meer media in die kategorie ystertydperk. hierdie artikel is in sy geheel of gedeeltelik uit die engelse wikipedia vertaal."