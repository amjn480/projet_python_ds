"die tongaanse nasionale rugbyspan (engels: tonga national rugby union team; tongaans: timi feohi \u02bbakapulu fakafonua \u02bba tonga) is die nasionale rugbyspan wat tonga in internasionale wedstryde (toetswedstryde) verteenwoordig. rugby word in tonga geadministreer deur die tongaanse rugbyunie (tonga rugby union, tru) wat in 1923 gestig is. tonga word deur w\u00eareldrugby as \u2019n vlak twee-span erken. die tongaanse rugbyspan is tans (oktober 2023) 16de op w\u00eareldrugby se w\u00eareldranglys gelys. die span neem deel aan die jaarlikse stille oseaan nasiesbeker, saam met fidji, japan en samoa. tonga is \u2019n lid van die stille oseaan-eilande rugbyalliansie (engels: pacific islands rugby alliance; pira), saam met fidji; samoa was tot in 2009 ook \u2019n lid, maar hulle het hulself onttrek.tonga het in 1924 sy eerste internasionale wedstryd teen fidji gespeel. tonga, fidji en samoa speel gereeld teen mekaar in toernooie soos die stille oseaan-nasiesbeker (tot in 2005 stille oseaan-drienasies), waarin tonga tot dusver een titel gewen het. tonga se bynaam is \u02bbikale tahi (tongaans vir: \u201cseearend\u201d) en hulle speel tradisioneel in rooi truie met wit broeke. die sipi tau-oorlogsdans word voor elke toetswedstryd deur die tongaanse span uitgevoer. die oorlogsdans dateer uit die land se oorlo\u00eb met naburige eilande.tonga het tot dusver vir nege van die tien rugbyw\u00eareldbekertoernooie gekwalifiseer en net die rugbyw\u00eareldbeker 1991 in die destydse vyfnasies misgeloop. hul beste prestasie tot dusver was die derde plek in hulle groepe in onderskeidelik 1995, 1999, 2007 en 2011.\n\n\n== beheerliggaam ==\ndie beheerliggaam vir rugby in tonga is die tongaanse rugbyunie (engels: tonga rugby union, tru). die tongaanse rugbyunie is in 1923 gestig en het in 1987, net voor die eerste rugbyw\u00eareldbekertoernooi, \u2019n volle lid van die internasionale rugbyvoetbalraad (irr; nou w\u00eareldrugby) geword. daarbenewens het die tongaanse rugbyunie in 2000 \u2019n stigtingslid van die vereniging van oseaniese rugbyunies (federation of oceania rugby unions, foru; nou oseani\u00eb rugby) geword.naas die amptelike nasionale span roep die tongaanse rugbyunie ook ander keurspanne byeen. tonga a is die tweede nasionale span van tonga en hulle neem aan w\u00eareldrugby se stille oseaan-uitdaging deel. die tonga sevens is die tongaanse sewesrugbyspan en hulle neem aan internasionale toernooie soos w\u00eareldrugby se sewesreeks, sewesrugbyw\u00eareldbeker, olimpiese somerspele en die statebondspele deel. nes ander rugbylande beskik tonga oor \u2019n o/20-nasionale span wat aan die w\u00eareldrugby o/20-kampioenskap deelneem. kinders en jongmense word reeds op skool aan rugby bekend gestel en na gelang van hul belangstelling en talent begin hul met hul afrigting.\nas deel van die stille oseaan-eilande rugbyalliansie het die beheerliggaam van 2004 wedstryde gere\u00ebl van die stille oseaan-eilanders, \u2019n gemeensame keurspan van die drie stille oseaan-eilandstate fidji, samoa en tonga. aangesien die stille oseaan-eilanders nie die gewenste inkomste vir die beheerliggame gegenereer het nie, het die samoaanse beheerliggaam di\u00e9 samewerking in 2009 be\u00ebindig. sedert 2022 word die stille oseaan-eilande (feitlik die cookeilande, fidji, samoa en tonga) in die internasionale superrugbytoernooi verteenwoordig deur die gesamentlike professionele span moana pasifika, wat aan di\u00e9 toernooi deelneem saam met spanne uit australi\u00eb, nieu-seeland en een uit fidji.\n\n\n== algemene situasie ==\ntonga is een van die min lande waar rugby die hoofsport is. slegs die cookeilande, fidji, nieu-seeland, samoa en wallis kan soortgelyke bewerings maak. met \u2019n bevolking van sowat 100 000 is die keuring van talentvolle spelers in vergelyking met ander lande baie klein, maar tonga behoort konstant aan die 15 beste spanne w\u00eareldwyd en hulle is redelik mededingend. di\u00e9 land ly egter onder \u2019n groot uitvloei aan talent, aangesien baie spelers in die professionele ligas in australi\u00eb, nieu-seeland, europa of japan speel en deur die onderskeie land ingeburger word. volgens w\u00eareldrugby se re\u00ebls is \u2019n tydperk van vyf jaar ononderbroke blyplek genoeg om vir die nasionale span van \u2019n ander land uit te draf (tot aan die einde van 2020 was dit net drie jaar). van die bekendste spelers met \u2019n tongaanse herkoms is israel folau, toutai kefu, sekope kepu, viliami ofahengaue, wycliff palu en george smith (vir australi\u00eb), doug howlett en jonah lomu (vir nieu-seeland), billy en mako vunipola (vir engeland) asook taulupe faletau (vir wallis).\ndie stille oseaan-eilandstate se beheerliggame is nie sterk genoeg om hierdie uitvloei aan talent stop te sit nie. soms word die sistematiese stropery in \u2019n ironiese manier met die 19de eeuse blackbirding vergelyk. tongane, wat hul eie land verteenwoordig, kan nie altyd vir hul nasionale span verskyn nie, aangesien veral engelse klubs huiwerig is om spelers vir toetswedstryde beskikbaar te stel. die professionele span moana pasifika, wat sedert 2022 aan die internasionale toernooi superrugby deelneem, sal as \u2019n oplossing dien. in di\u00e9 span, wat in die nieu-seelandse stad auckland gesetel is, speel tongane saam met samoane en nieu-seelanders met \u2019n polinesiese herkoms; di\u00e9 span streef \u2019n verkieslik \u201cstille oseaan\u201d-karakter na.\n\n\n== geskiedenis ==\n\n\n=== invoering en vestiging van rugby ===\n\u2019n tradisionele tongaanse sportsoort, en los verwant aan rugby, was kasivaki. die speelveld was in \u2019n baai tussen twee koraalrotse gele\u00eb en twee spanne het onder water probeer om \u2019n 35 kg swaar ovale steen na die rots aan die oorkant te beweeg. die spelers het kasivaki uitgeoefen ter vermaak van persone in die ho\u00ebrklas, om hul vaardighede, hul sterktes en vegkrag in die water te vertoon. soms het spelers verdrink en derhalwe het koning george tupou i di\u00e9 spel in die 19de eeu verbied.nadat tonga in 1900 \u2019n britse protektoraat geword het, het seelui en sendelinge die rugbysport ingevoer. tongaanse adellikes wat rugby tydens hul studies aan die vername newington college in sydney leer ken het, was ook by die invoering van di\u00e9 sport in tonga betrokke. reeds in 1909 was rugby deel van die kurrikulum aan die twee leidende skole in die land, die tupou college en die tonga college. rugby het vinnig die by verre gewildste sportsoort geword en is deur groot dele van die bevolking goed ontvang. volgens robert f. dewey, \u2019n historikus aan die depauw-universiteit, was rugby destyds \u2019n belangrike manier om die plaaslike trots en strydlustige manlikheid uit te druk. nadat baie tradisionele rituele gedurende die koloniale tydperk verdwyn het, was rugby \u2019n goeie plaasvervanger vir die uitvoering van ou konflikte. buitendien was die atletiese vaardighede van die inheemse spelers glo heel geskik vir die rugbyspel. \u2019n soortgelyke ontwikkeling het in twee ander stille oseaan-eilandstate plaasgevind: fidji en samoa.\n\n\n=== die nasionale span se eerste jare ===\nin 1923 is die tongaanse rugbyvoetbalunie (engels: tonga rugby football union, die huidige tongaanse rugbyunie (tru) gestig en die volgende jaar het di\u00e9 beheerliggaam vir die eerste keer \u2019n nasionale span saamgestel. die eerste toetswedstryd is op 15 augustus op neutrale bodem in die samoaanse hoofstad apia teen fidji gespeel en met 0\u20136 verloor. volgens \u2019n legende is die wedstryd op \u2019n rugbyveld met \u2019n groot boom op die middellyn gespeel, maar destydse koerantberigte vermeld niks daarvan nie. die wedstryd het om 7 v.m. afgeskop om die samoaanse toeskouers kans te gee om n\u00e1 die wedstryd te gaan werk. aansluitend het tonga die fidjiane vir \u2019n toer van nege wedstryde gehuisves. die eerste tuiswedstryd in die hoofstad nuku\u02bbalofa het die tongane met 9\u20136 gewen, die tweede is met 3\u201314 verloor en in die derde het hulle met 0\u20130 gelykop gespeel. einde julie 1926 het tonga vir die eerste keer fidji en wes-samoa besoek. in 1928 en 1932 het die tongane weer die stille oseaan-buur wes-samoa besoek; met uitsondering van die jaar 1930 het fidji en tonga tussen 1924 en 1934 al om die twee jaar \u2019n toetsreeks van drie wedstryde teen mekaar gespeel, waarby meestal die fidjiane gese\u00ebvier het.\ndie tweede w\u00eareldoorlog het \u2019n meerjarige onderbreking van die internasionale speelprogram tot gevolg gehad. in 1947 het tonga weer na fidji en wes-samoa getoer. terwyl hulle albei toetswedstryde in fidji gewen het, het hulle hul eerste nederlaag teen wes-samoa gely. n\u00e1 di\u00e9 toer het die nasionale span veral om finansi\u00eble redes \u2019n verdere onderbreking van nege jaar gehad. terwyl die samoane tonga in 1956 besoek het, het die tongane in 1957 wes-samoa besoek. tonga het tydens albei toere onoorwonne gebly. tydens die 1958-toer van drie toetswedstryde na fidji het hulle egter twee nederlae gely. tot op daardie stadium was die internasionale kontakte op die onmiddellike stille oseaan-bure beperk. dit het in 1960 verander, toe die nieu-seelandse maori nuku\u02bbalofa besoek en met 16\u201327 verloor het; dit was die maori se keurspan se enigste nederlaag tydens hul oseaniese toer van nege wedstryde.aan die eerste suid-stille oseaan-spele 1963 in die fidjiaanse hoofstad suva het die tongane deelgeneem. met twee oorwinnings teen wes-samoa en twee nederlae teen fidji het hulle in die tweede plek ge\u00ebindig en sodoende die silwermedalje ingepalm. in 1967 het hulle fidji verwelkom en een jaar later het die teenbesoek plaasgevind; fidji het albei toere van drie wedstryde elk beklink. in augustus en september 1969 het die tongane nieu-seeland vir die eerste keer besoek. terwyl hulle nie toegelaat is om teen die all blacks te speel nie het hulle in drie toetswedstryde teen die nieu-seelandse maori te staan gekom, waarvan hulle twee gewen het. van die ander agt wedstryde teen plaaslike keurspanne het hulle drie gewen en in een gelykop gespeel.\n\n\n=== toenemende internasionale kontakte ===\nn\u00e1 \u2019n verdere onderbreking van drie jaar het die tongane in mei en junie 1972 wes-samoa besoek en al die vier toetswedstryde gewen. \u2019n jaar later het hulle hul eerste toer na australi\u00eb onderneem. binne-in vyf weke het hulle in tien wedstryde gespeel. op 11 junie het tonga in sy derde wedstryd in sydney \u2019n verrassing behaal, toe hulle \u2019n hoogs aangeslane en sterbesaaide span van die stadbeheerliggaam sydney rugbyunie met 19\u201314 geklop het. op 23 junie het hulle ook in sydney in hul eerste toetswedstryd teen die wallabies te staan gekom, maar hulle is deur die gasheer oorheers en met 30\u201312 verslaan. sewe dae later het die tongane in die tweede toetswedstryd in brisbane \u2019n verrassende 16\u201311-oorwinning aangeteken, hul eerste teen een van die \u201cgroot\u201d rugbylande. die burgemeester van brisbane het spontaan aangebied die span se verblyfkoste te betaal om \u2019n derde toetswedstryd moontlik te maak. dit het egter nie gebeur nie, aangesien hulle op pad huis toe \u2019n wedstryd in fidji gespeel het (waar hulle \u2019n nederlaag gely het).in september en oktober 1975 het tonga sy eerste toer buite oseani\u00eb aangepak. dit het elf wedstryde in die verenigde koninkryk en kanada behels. hulle het teen britse plaaslike keurspanne net een oorwinning aangeteken. albei wedstryde teen die nasionale spanne van wallis en skotland is nie as toetswedstryde erken nie en het in swak nederlae ge\u00ebindig. die eerste wedstryd teen die kanadese nasionale span in vancouver, wat in \u2019n maklike 40\u201314-oorwinning ge\u00ebindig het, is w\u00e9l as \u2019n toetswedstryd erken. die volgende langer toer het van junie tot augustus 1975 plaasgevind. dit het in wes-samoa begin, waar hulle in vier toetswedstryde gespeel het. twee het in nederlae ge\u00ebindig; dit was die eerste nederlae teen di\u00e9 span in amper drie dekades. aansluitend het tonga nieu-seeland besoek, waar hulle in nog twaalf wedstryde gespeel het. onder andere is die twee toetswedstryde teen die nieu-seelandse maori verloor. in die ander tien wedstryde teen plaaslike spanne het tonga agt oorwinnings aangeteken. tydens die fidjiaanse toer in 1977 het hulle in al drie toetswedstryde nederlae gely, ook die wenrekord teen plaaslike spanne was negatief.tydens die suid-stille oseaan-spele 1979 in suva het tonga in die groepfase wes-samoa, die salomonseilande en tahiti geklop. n\u00e1 \u2019n maklike 58\u20133-oorwinning in die halfeindstryd teen nieu-kaledoni\u00eb het die tongane in die eindstryd fidji ontmoet. hulle het di\u00e9 wedstryd naelskraap met 6\u20133 gewen en sodoende die goue medalje ingepalm, tot op hede hul beste prestasie. in 1982 het die nuwe, jaarlikse stille oseaan-drienasiestoernooi gereelde wedstryde aan die drie voorste stille oseaan-rugbylande besorg en die vorige ongereelde wedersydse toere vervang. die eerste drie toernooie het tonga in die derde (en dus laaste) plek ge\u00ebindig. tydens die suid-stille oseaan-spele 1983 in apia het hul titelverdediging misluk. in die groepfase het tonga amerikaans-samoa, die cookeilande, papoea-nieu-guinee en tokelau geklop, maar hulle is deur die gasheer wes-samoa verslaan. ook in die halfeindstryd is hulle deur fidji geklop. tonga het in die klein finale om die derde plek met 70\u20130 teen nieu-kaledoni\u00eb gewen.in junie 1986 het die walliese nasionale span deur die suidelike stille oseaan getoer en die eerste span van buite oseani\u00eb geword om teen tonga te speel. die toetswedstryd het die tongane naelskraap met 7\u201315 verloor. \u2019n massageveg het vroeg in di\u00e9 wedstryd uitgebreek waarby byna al die spelers betrokke was. tydens \u2019n onthaal n\u00e1 die wedstryd is die walliese kaptein, phil davies, gevra om \u2019n paar woorde in wallies aan die versameldes te rig. met \u2019n rustige stemtoon het hy onder andere ges\u00ea: \u201cdit is die ergste plek waar ek ooit was. ek is bly ek kom hier weg en wil nooit weer hierheen kom nie. julle is die vuilste span teen wie ek ooit gespeel het\u201d \u2013 wat die tongane natuurlik nie verstaan het nie. sowat \u2019n maand later het tonga die stille oseaan-drienasiestoernooi 1986 beklink; dit was die enigste titeloorwinning in die beheerliggaam se geskiedenis.\n\n\n=== eerste deelnames aan rugbyw\u00eareldbekertoernooie ===\nweens hul voortgesette goeie prestasies teen sterker geagte spanne was tonga in 1987 een van die 16 lande wat deur die internasionale rugbyraad (irr, nou w\u00eareldrugby) uitgenooi is om aan die eerste rugbyw\u00eareldbekertoernooi in 1987 in australi\u00eb en nieu-seeland deel te neem. daarmee het gepaard gegaan die tongaanse beheerliggaam se aansluiting by die voorheen redelik eksklusiewe irr, waarvolgens amper alle wedstryde met die tradisionele rugbylande as toetswedstryde erken is. tydens die rugbyw\u00eareldbeker het tonga al sy drie groepwedstryde teen kanada (met 4\u201337), wallis (met 16\u201329) en ierland (met 9\u201332) verloor. vervolgens het tonga groep 2 in die laaste plek afgesluit. ook tydens die twee daaropvolgende stille oseaan-drienasies het hulle geen oorwinning aangeteken nie. in april 1990 het die tongane in tokio aan \u2019n toernooi deelgeneem wat as w\u00eareldbekerkwalifisering gedien het. hulle het teen japan met 16\u201328 en teen wes-samoa met 3\u201312 verloor. ten spyte van hul 45\u201322-oorwinning teen korea het hulle die rugbyw\u00eareldbeker 1991 misgeloop \u2013 tot op hede die enigste toernooi.tydens die stille oseaan-drienasies 1992 het tonga sy eerste oorwinning in di\u00e9 toernooi in ses jaar aangeteken. die stille oseaan-drienasies 1993 het ook as w\u00eareldbekerkwalifisering gedien. gedurende die uitspeelwedstryde wat uit \u2019n tuis- en wegwedstryd teen fidji bestaan het, het hulle met \u2019n totale telling van 34\u201326 vir die rugbyw\u00eareldbeker 1995 in suid-afrika gekwalifiseer. tussen albei kwalifiseringwedstryde het die tongane vir twee weke deur australi\u00eb getoer. onder andere het hulle vir die eerste keer in twintig jaar teen die wallabies te staan gekom en het met 52\u201314 swak verloor. tydens hul 1995-toer na japan in februarie het die tongane albei toetswedstryde maklik gewen. tydens die rugbyw\u00eareldbeker 1995 in suid-afrika het tonga teen frankryk en skotland te staan gekom en swak nederlae met onderskeidelik 10\u201338 en 5\u201341 gely. in die laaste groepwedstryd, wat nie meer beslissend was nie, het hulle hul eerste rugbyw\u00eareldbekeroorwinning aangeteken, toe die ivoorkus met 29\u201311 verslaan is. \u2019n tragiese ongeluk van die ivoriaanse speler max brito het di\u00e9 wedstryd oorskadu: in die derde speelminuut het hy n\u00e1 \u2019n duikslag op die grond geval, \u2019n aantal spelers het op hom beland en hy het bewusteloos bly l\u00ea. hy is dadelik na \u2019n hospitaal geneem waar sy lewe gered is, maar hy het van die nek af verlam gebly en is sedertdien aan \u2019n rolstoel gekluister.\n\n\n=== gevolge van professionalisering ===\nnadat die irr in augustus 1995 al die beperkinge rakende die spelersbetaling opgehef en daarmee die professionele tydperk van die rugbyspel ingelui het, was dit vir tonga en die ander stille oseaan-eilandstate terselfdertyd vloek \u00e9n se\u00ebn. aan die een kant kon die nasionale span professionele spelers insluit wat oorwegend by klubs in nieu-seeland, australi\u00eb, europa en japan gespeel het. aan die ander kant het die beheerliggaam altyd met die risiko gesit dat hierdie spelers meer as drie jaar oorsee gebly het en volgens die irr se woonplekre\u00ebl deur die onderskeie beheerliggame gekeur kon word, waarvolgens hulle nie meer vir die nasionale span beskikbaar was nie. buitendien het die finansieel sterk mededingers die reeds min mededingende plaaslike amateurliga erg verswak. buitendien bestaan \u2013 nog duideliker as in fidji en samoa \u2013 \u2019n groot ekonomiese afhanklikheid van terugoorplasings deur rugbyspelers wat tydelik of permanent migreer het.die tongane het gedurende mei en junie 1997 deur suider-afrika getoer. onder andere het hulle een toetswedstryd elk teen zimbabwe en namibi\u00eb gespeel en albei gewen. in hul eerste toetswedstryd teen die suid-afrikaanse springbokke, die destydse w\u00eareldkampioen, het hulle in kaapstad egter met 10\u201374 \u2019n swak nederlaag gely. die oseaniese rugbyw\u00eareldbekerkwalifisering is in september 1998 in australi\u00eb aangebied. tonga is naelskraap deur fidji en samoa geklop en swak deur australi\u00eb. aangesien die span tydens di\u00e9 toernooi in die laaste plek ge\u00ebindig en die regstreekse kwalifisering misgeloop het, moes hulle in maart 1999 twee uitspeelwedstryde teen georgi\u00eb speel en tonga het met \u2019n totale telling van 64\u201334 gese\u00ebvier. aansluitend het hulle met twee maklike oorwinnings teen korea en \u2019n totale telling van 140\u201341 vir die hooftoernooi gekwalifiseer.gedurende somer 1999 het tonga vir die eerste keer deelgeneem aan die stille oseaanrand rugbykampioenskap, \u2019n toernooi vir die spanne in en rondom die stille oseaan, en die vyfde plek onder ses deelnemers beklee. in voorbereiding op die rugbyw\u00eareldbekertoernooi het tonga in junie 1999 frankryk verwelkom en \u2019n verrassende 20\u201316-oorwinning behaal. vier maande later is die rugbyw\u00eareldbeker 1999 in die destydse vyfnasies aangebied. hul eerste wedstryd teen die all blacks het die tongane soos verwag verloor (met 9\u201345). in die tweede groepwedstryd het hulle \u2019n naelskraapse 28\u201325-oorwinning teen itali\u00eb aangeteken. aansluitend is hulle deur engeland maklik met 10\u2013101 verslaan, waarvolgens hulle in die derde plek ge\u00ebindig het.\n\n\n=== die nuwe millennium ===\ntydens die stille oseaanrand rugbykampioenskap 2000 het tonga die derde plek onder ses deelnemers beklee. tussen die twee rondtes by di\u00e9 toernooi het die tongane op 16 junie weg teen nieu-seeland gespeel en hulle is met 0\u2013102 oorrompel; tot op hede is dit hul ergste nederlaag. \u2019n kort toer in november 2001 na die verenigde koninkryk, hul laaste oorsese toer volgens die ou tradisie, het in vier nederlae ge\u00ebindig, onder andere teen die skotse en walliese nasionale spanne. nadat die tongane tydens die stille oseaan-drienasies 2002 die regstreekse rugbyw\u00eareldbekerkwalifisering versuim het, het hulle \u2019n verdere probeerslag nodig gehad. in oktober en november 2002 het hulle albei wedstryde teen papoea-nieu-guinee maklik gewen, met \u2019n totale telling van 131\u201326. in maart 2003 het tonga in die beslissende uitspeelwedstryde die asiatiese verteenwoordiger korea selfs meer oorheers en hulle met \u2019n totale telling van 194\u20130 oorrompel. hul 119\u20130-oorwinning in die tweede wegwedstryd in seoel is tot op hede die hoogste in die tongaanse rugbygeskiedenis. die rugbyw\u00eareldbeker 2003 in australi\u00eb het egter teleurstellend verloop. n\u00e1 nederlae teen itali\u00eb (met 12\u201336), wallis (met 20\u201327), nieu-seeland (met 7\u201391) en kanada (met 7\u201324) het tonga die laaste plek in sy groep beklee.in 2002 was die tongaanse rugbyunie een van die stigtingslede van die stille oseaan-eilande rugbyalliansie wat die doelwit gehad het om die samewerking tussen die stille oseaan-rugbylande te verbeter. in 2004 het die lede die gesamentlike keurspan stille oseaan-eilanders byeengeroep, wat volgens die britse en ierse leeus se voorbeeld al om die twee jaar pleks van die onderskeidelike nasionale span \u2019n aantal toetswedstryde teen die vername rugbylande gespeel het. op mediumtermyn sou di\u00e9 span homself vir \u2019n moontlike uitbreiding van die super 12 of die drienasiesreeks beskikbaar stel. in altesaam elf wedstryde het hulle agt nederlae gely en drie oorwinnings aangeteken. in 2009 het die samoaanse beheerliggaam die alliansie verlaat, aangesien hulle glo naas die sportiewe ook nie in die finansi\u00eble doelwitte geslaag het nie. sedertdien het die stille oseaan-eilanders ondanks verskeie herlewingspogings nie meer byeengekom nie. nes die ander stille oseaan-rugbylande het tonga toenemend gebuk gegaan onder die feit dat die beste spelers kontrakte by oorsese klubs onderteken het en vervolgens van hul onderskeie klubs afhanklik was. dit en ander nadele het daartoe gelei dat die beheerliggame van tonga, fidji en samoa in 2000 die kontinentale beheerliggaam vereniging van oseaniese rugbyunies (federation of oceania rugby unions, foru; nou oseani\u00eb rugby) van stapel gestuur het. die foru het vir \u2019n medebeslissingsreg by die irr se uitvoerende raad aangeklop en dit is in 2004 toegestaan. die meer as \u2019n dosyn lede moet egter twee setels deel en word dus steeds erg benadeel teenoor die \u201cgroot\u201d rugbylande.in 2006 is die vorige stille oseaan-drienasies met die nuwe stille oseaan-nasiesbeker vervang. die eerste toernooi (aanvanklik stille oseaan-vyfnasies genoem) het tonga in die vierde plek onder vyf deelnemers afgesluit. tydens die daaropvolgende rugbyw\u00eareldbekerkwalifisering het tonga weer teen maklike spanne te staan gekom. met twee maklike oorwinnings teen die cookeilande in junie en julie 2006 het hulle tot die uitspeelwedstryd teen die asiatiese verteenwoordiger gevorder. hulle het weer teen korea te staan gekom en hulle in februarie 2007 met 83\u20133 geklop. die rugbyw\u00eareldbeker 2007 in frankryk is tot op hede die suksesvolste in die tongaanse rugbygeskiedenis. in die eerste wedstryd het hulle die verenigde state met 25\u201315 geklop, maar hul 19\u201315-oorwinning teen die aartsvyand samoa was selfs nog belangriker. n\u00e1 di\u00e9 twee oorwinnings het tonga teen die twee moeilikste spanne in hul groep te staan gekom. in albei wedstryde teen die suid-afrikaanse springbokke (met 25\u201330) en engeland (met 20\u201336) was die tongane amper mededingend en het die gunstelinge byna verslaan. veral hul naelskraapse uitslag teen die latere w\u00eareldkampioen suid-afrika het heelwat opskudding veroorsaak. tonga het sy groep in die derde plek afgesluit, waardeur hulle regstreeks vir die volgende rugbyw\u00eareldbekertoernooi gekwalifiseer het.tydens die stille oseaan-nasiesbeker 2009 is vir \u2019n lang tydperk die laaste wedstryde in nuku\u02bbalofa gespeel, aangesien die teufaiva sportstadion in s\u00f3 \u2019n mate vervalle was, dat dit nie langer vir wedstryde geskik was nie. die staat het nie die geld vir die dringend nodige opknapping gehad nie en in die hele tonga was geen gelykwaardige plaasvervanger beskikbaar nie, waarvolgens vir die volgende jare al die tuiswedstryde in die buiteland gespeel moes word (hoofsaaklik in nieu-seeland en fidji). tydens die eindjaarrugbytoetsreekse het hulle verskeie kere op neutrale grond in europa teen die verenigde state gespeel, aangesien beide spanne daar talle spelers kon inspan.\n\n\n=== geleidelike suksesse ===\nten spyte van die omstandighede kon die tongane steeds redelik goed tred hou en hulle was soms in staat om vir die een of ander verrassing te sorg. tydens die stille oseaan-nasiesbeker 2011 het tonga die eerste plek beklee, maar hulle is n\u00e1 hul naelskraapse 27\u201328-nederlaag teen die japanners van hul toernooititel ontneem. tydens die rugbyw\u00eareldbeker 2011 in nieu-seeland is die tongane in hul eerste wedstryd deur die gasheer en latere w\u00eareldkampioen met 41\u201310 verslaan. daarop het \u2019n redelik onverwagse 20\u201325-nederlaag teen kanada en \u2019n 31\u201318-oorwinning teen japan gevolg. in hul laaste wedstryd het hulle in een van die grootste verrassings in die rugbyw\u00eareldbekergeskiedenis geslaag, toe hulle die absolute gunstelinge frankryk met 19\u201314 geklop het. tonga het sy groep in die derde plek afgesluit, waardeur hulle weer regstreeks vir die volgende rugbyw\u00eareldbekertoernooi gekwalifiseer het, terwyl frankryk ondanks die nederlaag tot die kwarteindrondte gevorder en selfs as naaswenner ge\u00ebindig het.tydens die 2012 eindjaarrugbytoetsreeks een jaar later het tonga die volgende verrassende oorwinning teen \u2019n vlak-een-span aangeteken, to hulle skotland weg met 21\u201315 verslaan het, hul eerste oorwinning teen di\u00e9 span. tydelik het tonga weens sy goeie prestasies op w\u00eareldrugby se w\u00eareldranglys die negende plek beklee, hul beste plasing tot op hede. andersins het tonga meer teen tweede vlak-spanne van buite oseani\u00eb gespeel, waarby hul wenrekord redelik gebalanseerd was. byvoorbeeld het hulle tydens \u2019n voorbereidingswedstryd op die rugbyw\u00eareldbekertoernooi in september 2015 hul eerste oorwinning teen roemeni\u00eb aangeteken. die aansluitende rugbyw\u00eareldbeker 2015 het redelik teleurstellend verloop. in hul eerste groepwedstryd is die tongane deur die georgi\u00ebrs met 17\u201310 verslaan, in hulle tweede wedstryd het tonga sy enigste oorwinning aangeteken, toe hulle namibi\u00eb met 35\u201321 geklop het. hul eerste ontmoeting teen argentini\u00eb het in \u2019n 16\u201345-nederlaag ge\u00ebindig en in hul laaste wedstryd is tonga deur die latere w\u00eareldkampioen nieu-seeland oorheers (met 9\u201347). tonga het in die vierde plek ge\u00ebindig en sodoende die regstreekse kwalifisering vir die volgende toernooi misgeloop.ook in die daaropvolgende jare was hul wenrekord teen tweede vlak-spanne amper gebalanseerd, terwyl verrassende oorwinnings teen \u201cgroot\u201d rugbylande maar skaars was. \u2019n uitsondering was \u2019n 19\u201317-wegoorwinnging teen itali\u00eb tydens die 2016 eindjaarrugbytoetsreeks (nadat laasgenoemde suid-afrika \u2019n week tevore verslaan het). in 2017 kon die teufaiva-stadion danksy finansi\u00eble ondersteuning deur die nieu-seelandse regering herstel word. die walliesers het die vordering wat gemaak is as onvoldoende beskou en \u2019n beplande toetswedstryd teen die tongane na auckland laat verskuif. tydens die stille oseaan-nasiesbeker 2017 het fidji en samoa egter tonga besoek en vir die eerste tuiswedstryde in agt jaar gesorg. met \u2019n 30\u201326-oorwinning teen samoa het tonga vir die rugbyw\u00eareldbekertoernooi gekwalifiseer. besoeke deur ander spanne het egter nie plaasgevind nie, aangesien die stadion in februarie 2018 deur \u2019n sikloon beskadig is en weer herstel moes word.tydens die rugbyw\u00eareldbeker 2019 in japan het tonga soos vier jaar voorheen in die vierde plek ge\u00ebindig en hulle is vroeg uitgeskakel. hul eerste twee wedstryde teen engeland (met 3\u201353) en argentini\u00eb (met 12\u201328) het in redelik swak nederlae ge\u00ebindig. in hul derde groepwedstryd het tonga teen frankryk amper weer \u2019n verrassing behaal: nadat die franse blykbaar met 17\u20130 goed voorgeloop het, het die tongane di\u00e9 voorsprong laat krimp en naelskraap met 21\u201323 verloor. hul 31\u201319-oorwinning teen die verenigde state was nie meer van belang nie. as gevolg van die reisbeperkings tydens die w\u00eareldwye covid-19-pandemie kon die tongane amper vir twee jaar in geen wedstryd meer speel nie. eers tydens die 2021 midjaarrugbytoetsreeks in julie 2021 het hulle in \u2019n wegwedstryd teen die nieu-seelandse all blacks gespeel. weens hul gebreek aan speloefening het die erg verswakte tongane \u2019n geskiedkundige 0\u2013102-nederlaag gely, waardeur hul vorige ergste oorwinning uit 2000 teen dieselfde span egaliseer is. die eerste deel van die rugbyw\u00eareldbekerkwalifisering is weens die pandemie ook in nieu-seeland aangebied. n\u00e1 twee nederlae teen samoa het in die oseaniese uitspeelwedstryd \u2019n maklike oorwinning teen die cookeilande gevolg; in julie 2022 het hulle die uitspeelwedstryd teen die asiatiese verteenwoordiger hongkong gewen en sodoende vir die hooftoernooi gekwalifiseer.aan die begin van 2022 het w\u00eareldrugby \u2019n nuwe re\u00ebl ge\u00efmplementeer wat vir die stille oseaan-eilandstate as baie voordelig beskou word. hiervolgens kan nasionale spelers van \u2019n \u201cgroot\u201d rugbyland na \u2019n ander land oorskakel, ongeag die aantal toetswedstryde wat tot dusver gespeel is. hiervoor moes 36 maande verloop het sedert die laaste toetswedstryd en die speler moet in die betrokke land gebore wees; \u2019n oorskakeling is ook moontlik met \u2019n ouer of grootouer wat daar gebore is. vervolgens kon talle spelers met \u2019n tongaanse, fidjiaanse of samoaanse herkoms tydens die rugbyw\u00eareldbeker 2023 vir hul oorspronklike land speel. tydens die groepfase in frankryk het tonga swak nederlae teen ierland (met 16\u201359), skotland (met 17\u201345) en suid-afrika (18\u201345) gely, waarna hulle roemeni\u00eb (met 45\u201324) kon klop.\n\n\n== kleure, embleem en bynaam ==\ntonga speel tradisioneel in \u2019n rooi trui met wit kleuraksente, wit broeke en rooi sokkies. hul alternatiewe trui is wit met rooi kleuraksente, rooi broeke en wit sokkies.\ndie huidige truiverskaffer is sedert 2021 die nieu-seelandse maatskappy force xv en die truiborg is ook sedert 2021 die franse farmaseutiese maatskappy flect\u2019expert. die beheerliggaam se kenteken verskyn op die regterbors, die truiverskaffer se kenteken links en die borgkenteken in die middel.\ndie beheerliggaam tongaanse rugbyunie se kenteken toon \u2019n wit vredesduif met \u2019n olyftakkie in sy snawel, op \u2019n blou agtergrond voor \u2019n rooi kruis op \u2019n geel agtergrond. die nasionale span se bynaam is \u02bbikale tahi, tongaans vir \u201cseearend\u201d.\n\n\n== truiverskaffers en -borge ==\nsedert die 1970\u2019s het die volgende truiverskaffers en -borge verskyn:\n\n\n== die sipi tau ==\nsoos baie ander groot stille-oseaan rugbylande voer tonga \u2019n oorlogsdans voor hulle wedstryde uit, wat die tongane sipi tau noem. di\u00e9 oorlogsdans het die doel om die opponent te intimideer en hulself aan te moedig. voor die 19de eeu was oorlogsdanse in tonga nie gebruiklik nie, aangesien praat tydens die slag as \u2019n teken van swakheid beskou is. maar dan het die uit die naburige franse oorsese gebied wallis en futuna afkomstige kailao versprei en dit is deur die tongae oorgeneem. die nasionale rugbyspan het oor die jare heen verskeie weergawes van die sipi tau gedans, maar dit is nie bekend wanneer dit vir die eerste keer gebruik is nie. die huidige, sedert 1994 gebruikte weergawe is deur koning taufa\u02bbahau tupou iv saamgestel.een van die mees onvergeetlike uitvoerings in moderne tye van die sipi tau was tydens die rugbyw\u00eareldbeker 2003 in australi\u00eb, toe hulle teen die nieu-seelandse all blacks te staan gekom het. die all blacks het hul tradisionele haka uitgevoer toe tonga gereageer het met hul sipi tau, terwyl die all blacks nog met hul haka besig was. die spanne het meters van mekaar te staan gekom net voor die afskop.\n\n\n== tuisstadion ==\ntonga se tuisstadion is die teufaiva sportstadion in die hoofstad nuku\u02bbalofa met \u2019n kapasiteit van 10 000. sedert 1924 is hier amper elke tuiswedstryd aangebied.\n\n\n== toetswedstryde ==\ntonga het 122 van sy 306 toetswedstryde gewen, \u2019n wenrekord van 39,87%. tonga se statistieke in toetswedstryde teen alle lande, in alfabetiese volgorde, is soos volg (korrek in oktober 2023):\n\n\n== rekords ==\n\n\n=== w\u00eareldbekerrekord ===\ntonga het tot dusver aan amper elke rugbyw\u00eareldbekertoernooi deelgeneem, met uitsondering van die rugbyw\u00eareldbeker 1991 in die destydse vyfnasies. hul beste prestasie tot dusver was twee oorwinnings elk in 2007 en 2011.\n\n\n=== stille oseaan-drienasies ===\ndie stille oseaan-drienasies was van 1982 tot 2005 die tradisionele jaarlikse toernooi tussen die drie stille oseaan-rugbylande fidji, samoa en tonga. hulle het die toernooi een keer gewen: in 1986.\n\n\n=== stille oseaan-nasiesbeker ===\ntonga se enigste jaarlikse toernooi sedert 2006 is die stille oseaan-nasiesbeker, waartydens hulle teen fidji en samoa speel (soms word ook ander nasionale span genooi). hul beste prestasie was die eerste plek tydens die stille oseaan-nasiesbeker 2011, waarby japan weens sy oorwinning teen tonga met die toernooititel weggestap het.\n\n\n=== stille oseaanrand rugbykampioenskap ===\ntonga het twee keer aan die stille oseaanrand rugbykampioenskap deelgeneem en in 2000 die derde plek beklee.\n\n\n=== suid-stille oseaan-spele ===\ntonga het vier keer aan die suid-stille oseaan-spele se rugbytoernooi deelgeneem en eenkeer gewen.\n\ntiteloorwinning (1): 1979\n\n\n=== ander toetswedstryde ===\ngedurende die amateurtydperk het tonga maandelange oorsese toere onderneem, waartydens hulle teen ander nasionale spanne, plaaslike saamgestelde spanne en klubspanne gespeel het. eweneens het oorsese spanne na tonga getoer. teen die jaar 2000 het die oorsese toere volgens die ou tradisie tot \u2019n einde gekom, aangesien die professionalisering van die rugbyspel te min tyd vir toere oorlaat. deesdae is toetswedstryde teen die spanne van die noordelike halfrond tweekeer per jaar moontlik. gedurende juniemaand se midjaarrugbytoetsreeks vertrek europese spanne na tonga en gedurende novembermaand se eindjaarrugbytoetsreeks reis tonga na europa. in teenstelling met die meeste ander rugbylande speel tonga nie vir enige trofee teen sy opponente nie.\n\n\n== spelers ==\n\n\n=== huidige span ===\ndie volgende spelers het die tongaanse span gevorm tydens die rugbyw\u00eareldbeker 2023:\n\n\n=== bekende spelers ===\ntot dusver is nog geen tongaanse speler in w\u00eareldrugby se heldesaal opgeneem nie.\n\n\n=== spelerstatistieke ===\nvervolgens die belangrikste statistieke van tonga se spelers. die spelers wat met * gekenmerk is, is nog aktief en kan hul statistieke verbeter.\n(korrek teen: oktober 2023)\n\n\n== afrigters ==\ntonga het in 1985 met fred wolfgramm sy eerste afrigter benoem. sedert 2016 dien die tongaan toutai kefu as tongaanse hoofafrigter.\n\n\n== sien ook ==\n\n\n== verwysings ==\n\n\n== verdere leesstof ==\n(en)  robert f. dewey (2008). greg ryan (red.). pacific islands rugby: navigating the global professional era. isbn 978-1-84718-530-3. {{cite book}}: |work= ignored (hulp)\n(en)  richard bath (1997). the complete book of rugby. seven oaks ltd. isbn 1-86200-013-1.\n(en)  j. r. jones (1976). encyclopedia of rugby union football. londen: robert hale. isbn 0-7091-5394-5.\n\n\n== eksterne skakels ==\n(en)  amptelike webwerf van die tongaanse rugbyunie\n(en)  tonga by w\u00eareldrugby\n(en)  tonga op planet rugby"