"zaburzenia afektywne dwubiegunowe, choroba afektywna dwubiegunowa (chad), psychoza maniakalno-depresyjna, cyklofrenia \u2013 grupa nawracaj\u0105cych zaburze\u0144 psychicznych, w przebiegu kt\u00f3rych wyst\u0119puj\u0105 zespo\u0142y depresyjne i maniakalne lub hipomaniakalne, rozdzielone (lub nie) okresami bez objaw\u00f3w. stany te mog\u0105 zmienia\u0107 si\u0119 z dnia na dzie\u0144. choroba afektywna dwubiegunowa jest nieuleczalna. leczenie ogranicza si\u0119 do stosowania lek\u00f3w \u0142agodz\u0105cych jej przebieg. ca\u0142kowite wyleczenie na poziomie obecnej wiedzy medycznej jest niemo\u017cliwe. rozpoznanie zaburzenia afektywnego dwubiegunowego mo\u017ce by\u0107 postawione wtedy, gdy u osoby wyst\u0105pi\u0105 przynajmniej dwa epizody afektywne: depresji, hipomanii, manii lub mieszane, i przynajmniej jeden z tych epizod\u00f3w nie by\u0142 epizodem depresji. je\u015bli wyst\u0105pi powt\u00f3rnie epizod depresji bez wyst\u0105pienia manii, hipomanii b\u0105d\u017a epizodu mieszanego, rozpoznaje si\u0119 zaburzenie afektywne jednobiegunowe (zaburzenie depresyjne nawracaj\u0105ce).\nw zale\u017cno\u015bci od przyj\u0119tych kryteri\u00f3w rozpoznania, rozpowszechnienie zaburze\u0144 afektywnych dwubiegunowych wynosi 0,4\u20131,5% populacji. pocz\u0105tek przypada zwykle na trzeci\u0105 dekad\u0119 \u017cycia, choroba dotyka r\u00f3wnie cz\u0119sto m\u0119\u017cczyzn i kobiety. leczeniem z wyboru jest farmakoterapia z zastosowaniem lek\u00f3w normotymicznych (stabilizuj\u0105cych nastr\u00f3j).\n\n\n== historia ==\nopisy manii i melancholii znane s\u0105 od staro\u017cytno\u015bci. aretaios z kapadocji opisywa\u0142 melancholi\u0119 i mani\u0119, zaobserwowa\u0142, \u017ce stany te mog\u0105 wyst\u0119powa\u0107 u jednej osoby i przechodzi\u0107 jeden w drugi. dok\u0142adne opisy choroby afektywnej dwubiegunowej przedstawili niezale\u017cnie od siebie w 1854 jules baillarger (jako folie \u00e0 double forme) i jean-pierre falret (jako folie circulaire). zaburzenia afektywne nawracaj\u0105ce zosta\u0142y opisane jako jednostka chorobowa przez emila kraepelina pod nazw\u0105 psychozy maniakalno-depresyjnej w vi wydaniu jego podr\u0119cznika psychiatrii (1899). kraepelin pos\u0142u\u017cy\u0142 si\u0119 koncepcj\u0105 cyklotymii, przedstawionej wcze\u015bniej przez karla ludwiga kahlbauma. koncepcje kraepelina mia\u0142y \u017cywy i d\u0142ugotrwa\u0142y odd\u017awi\u0119k w psychiatrii ameryka\u0144skiej. pod wp\u0142ywem adolfa meyera w pierwszej wersji klasyfikacji ameryka\u0144skiego towarzystwa psychiatrycznego (dsm-i) zrezygnowano z okre\u015ble\u0144 choroby; w zamian pojawi\u0142a si\u0119 kategoria reakcji maniakalno-depresyjnej.\nkarl leonhard wyodr\u0119bni\u0142 choroby afektywne jedno- i dwubiegunowe. koncepcj\u0119 t\u0119 zweryfikowali jules angst i carlo perris. david l. dunner i wsp. w 1976 wyr\u00f3\u017cnili typ 1 i 2 zaburzenia dwubiegunowego. george winokur, paula clayton, hagop s. akiskal i inni autorzy rozwin\u0119li koncepcj\u0119 spektrum zaburze\u0144 afektywnych dwubiegunowych (ang. bipolar spectrum), wyr\u00f3\u017cniaj\u0105c szereg postaci po\u015brednich i poronnych (subklinicznych).\npocz\u0105tek nowoczesnej psychofarmakoterapii zaburze\u0144 afektywnych dwubiegunowych wyznacza opublikowanie pracy johna cade\u2032a, kt\u00f3ry w 1949 doni\u00f3s\u0142 o skuteczno\u015bci soli litu w manii. jego wyniki w badaniu klinicznym z podw\u00f3jnie \u015blep\u0105 pr\u00f3b\u0105 potwierdzi\u0142 mogens schou.\n\n\n== etiologia i patogeneza ==\nteoria monoaminowa, podobnie jak w przypadku zaburze\u0144 depresyjnych, ma r\u00f3wnie\u017c znaczenie podczas wyst\u0119powania epizodu maniakalnego. uwa\u017ca si\u0119, \u017ce podczas epizodu manii dochodzi do podwy\u017cszenia poziomu noradrenaliny i dopaminy w m\u00f3zgu.\nw badaniach przeprowadzonych na bli\u017ani\u0119tach stwierdza si\u0119 wi\u0119ksze znaczenie czynnika genetycznego ni\u017c w przypadku zaburzenia depresyjnego nawracaj\u0105cego. u du\u017cej cz\u0119\u015bci chorych stwierdza si\u0119 rodzinne wyst\u0119powanie tego zaburzenia. zgodno\u015b\u0107 wyst\u0119powania zaburzenia w\u015br\u00f3d bli\u017ani\u0105t monozygotycznych (jednojajowych) wynosi od 65 do 75%, u bli\u017ani\u0105t dwuzygotycznych (dwujajowych) 14%.\nwyst\u0105pienie pierwszego epizodu manii mo\u017ce by\u0107 spowodowane wa\u017cnym b\u0105d\u017a stresuj\u0105cym wydarzeniem \u017cyciowym; istnieje ryzyko wyst\u0105pienia epizodu maniakalnego we wczesnym okresie poporodowym. nie stwierdza si\u0119 jednak \u017cadnych cech osobowo\u015bci, kt\u00f3re wi\u0105za\u0142yby si\u0119 z wyst\u0119powaniem zaburzenia afektywnego dwubiegunowego.\n\n\n== objawy i przebieg ==\nw przebiegu zaburze\u0144 afektywnych dwubiegunowych mog\u0105 wyst\u0119powa\u0107 epizody maniakalne, hipomaniakalne, depresyjne i mieszane. epizody maniakalne i depresyjne mog\u0105 przebiega\u0107 z objawami psychotycznymi lub bez nich. d\u0142ugo\u015b\u0107 epizod\u00f3w jest r\u00f3\u017cna, od kilku dni do kilkunastu miesi\u0119cy, \u015brednio 3\u20136 miesi\u0119cy, przy czym epizody maniakalne zazwyczaj s\u0105 kr\u00f3tsze od depresyjnych. od chwili rozpoznania pacjent z chad typu 1 ma objawy \u015brednio 30% \u017cycia, a pacjent z chad typu 2 przez ponad 50% \u017cycia. w przebiegu remituj\u0105cym d\u0142ugo\u015b\u0107 okres\u00f3w wolnych od objaw\u00f3w wynosi od kilkunastu dni do kilkunastu lat. w miar\u0119 trwania choroby skraca si\u0119 d\u0142ugo\u015b\u0107 remisji, a wyd\u0142u\u017ca si\u0119 d\u0142ugo\u015b\u0107 nawrot\u00f3w.\n\n\n=== epizody maniakalne ===\nepizody maniakalne charakteryzuj\u0105 si\u0119 wyst\u0119powaniem nast\u0119puj\u0105cych objaw\u00f3w:\n\ncz\u0119sto brak wgl\u0105du\ngonitwa my\u015bli\nhalucynacje lub urojenia (w przypadku zaburzenia z objawami psychotycznymi)\nodhamowanie seksualne\npobudzenie psychoruchowe\nwielom\u00f3wno\u015b\u0107\ntrudno\u015bci w koncentracji\nzawy\u017cona samoocena\nzmniejszenie krytycyzmu (podejmowanie lekkomy\u015blnych dzia\u0142a\u0144)\nzmniejszona potrzeba snu\nzwi\u0119kszenie energii\n\n\n=== epizody depresyjne ===\npodczas epizod\u00f3w depresyjnych mog\u0105 wyst\u0119powa\u0107 nast\u0119puj\u0105ce objawy:\n\nproblemy z koncentracj\u0105 uwagi\nwyra\u017any spadek tempa wykonywanych czynno\u015bci\ntrudno\u015b\u0107 w podejmowaniu nawet b\u0142ahych codziennych decyzji\nanhedonia\nobni\u017cenie nastroju\nobni\u017cenie samooceny\nzaburzenia \u0142aknienia (znacz\u0105ce zwi\u0119kszenie lub brak apetytu)\nzmniejszenie energii \u017cyciowej: rezygnacja z dotychczasowych aktywno\u015bci, wycofywanie si\u0119 z kontakt\u00f3w spo\u0142ecznych\nproblemy ze snem (na przyk\u0142ad wybudzanie si\u0119 wczesnym rankiem lub hipersomnia)\nmy\u015bli samob\u00f3jcze\nhalucynacje lub urojenia (w przypadku zaburzenia z objawami psychotycznymi).\n\n\n== typy przebiegu ==\nwyr\u00f3\u017cniono dwa podstawowe typy przebiegu zaburze\u0144 afektywnych dwubiegunowych:\n\ntyp 1 (chad i, bp i) \u2013 w kt\u00f3rym wyst\u0119puj\u0105 epizody depresyjne i maniakalne\ntyp 2 (chad ii, bp ii) \u2013 w kt\u00f3rym wyst\u0119puj\u0105 epizody depresyjne i hipomaniakalne.ponadto, ze wzgl\u0119du na cz\u0119sto\u015b\u0107 nawrot\u00f3w, wyr\u00f3\u017cniono:\n\ntyp rapid cycling \u2013 w ci\u0105gu roku wyst\u0119puj\u0105 co najmniej cztery r\u00f3\u017cne epizody zaburze\u0144 afektywnych\ntyp ultra rapid cycling \u2013 gdy liczba epizod\u00f3w jest wi\u0119ksza, rz\u0119du kilkunastu. niekt\u00f3rzy autorzy wyr\u00f3\u017cniaj\u0105 nawet przebieg ultra-ultra-rapid cycling (gdy do zmiany fazy dochodzi wielokrotnie w ci\u0105gu doby).w klasyfikacji dsm-5 wyodr\u0119bniono trzy typy zaburze\u0144 afektywnych dwubiegunowych: typ i, typ ii i cyklotymi\u0119. ponadto, stosuje si\u0119 wyr\u00f3\u017cniki: rapid cycling i pocz\u0105tek w okresie oko\u0142oporodowym.\n\n\n== rozpoznanie ==\nrozpoznanie stawiane jest na podstawie obrazu klinicznego i wywiadu. stosuje si\u0119 w tym celu kryteria icd-10 lub dsm-5. zaburzenia afektywne dwubiegunowe cz\u0119sto s\u0105 diagnozowane nieprawid\u0142owo i w zwi\u0105zku z tym niew\u0142a\u015bciwie leczone. zaburzenie jest zar\u00f3wno niedodiagnozowane, jak diagnozowane zbyt cz\u0119sto (zw\u0142aszcza u os\u00f3b u\u017cywaj\u0105cych substancji psychoaktywnych). czas od pocz\u0105tku objaw\u00f3w do rozpocz\u0119cia leczenia podtrzymuj\u0105cego wynosi \u015brednio 9,8 lat.\n\n\n=== icd-10 ===\nw kryteriach icd-10 do rozpoznania ostatecznego zaburze\u0144 afektywnych dwubiegunowych musz\u0105 by\u0107 spe\u0142nione nast\u0119puj\u0105ce warunki:\n\nobecny epizod spe\u0142nia kryteria hipomanii, manii, epizodu depresyjnego.\nw przesz\u0142o\u015bci stwierdzono co najmniej jeden epizod afektywny (hipomaniakalny, maniakalny, depresyjny, mieszany).\nprzynajmniej jeden z tych epizod\u00f3w afektywnych by\u0142 inny ni\u017c depresyjny.\nepizody nie s\u0105 spowodowane u\u017cywaniem substancji psychoaktywnych ani zaburzeniami organicznymi.\n\n\n== leczenie ==\nw leczeniu zaostrze\u0144, jak i w leczeniu podtrzymuj\u0105cym zaburze\u0144 afektywnych dwubiegunowych podstawow\u0105 rol\u0119 odgrywa farmakoterapia. istotna jest r\u00f3wnie\u017c psychoedukacja, zalecana jest psychoterapia podtrzymuj\u0105ca.\nepizody maniakalne z regu\u0142y wymagaj\u0105 leczenia szpitalnego, a ich skuteczne leczenie w warunkach ambulatoryjnych, z powodu braku wsp\u00f3\u0142pracy chorego, jest niemo\u017cliwe. za konieczno\u015bci\u0105 hospitalizacji przemawiaj\u0105:\n\nzachowanie pacjenta stanowi\u0105ce zagro\u017cenie dla niego lub innych os\u00f3b\nwyst\u0119powanie nasilonych objaw\u00f3w psychotycznych\npobudzenie mog\u0105ce prowadzi\u0107 do uszkodzenia cia\u0142a, wyczerpania czy odwodnienia.leczenie epizod\u00f3w depresji r\u00f3wnie\u017c mo\u017ce wymaga\u0107 leczenia szpitalnego w nast\u0119puj\u0105cych sytuacjach:\n\nwyst\u0119powanie objaw\u00f3w psychotycznych\nwyst\u0119powania my\u015bli lub tendencji samob\u00f3jczych\nzaniedbywanie w\u0142asnych potrzeb (g\u0142odzenie si\u0119, odwodnienie).praktyczne rekomendacje dotycz\u0105ce farmakoterapii zaburze\u0144 afektywnych dwubiegunowych zawarte s\u0105 w wytycznych organizacji o zasi\u0119gu mi\u0119dzynarodowym i o zasi\u0119gu krajowym, uwzgl\u0119dniaj\u0105cych lokalne uwarunkowania opieki nad chorymi. do wa\u017cniejszych standard\u00f3w nale\u017c\u0105 rekomendacje ameryka\u0144skiego towarzystwa psychiatrycznego (apa), \u015bwiatowej federacji towarzystw psychiatrii biologicznej (wfsbp), brytyjskiego towarzystwa psychofarmakologii (bap), w polsce s\u0105 to standardy opracowane przez zesp\u00f3\u0142 polskich ekspert\u00f3w pod redakcj\u0105 krajowego konsultanta do spraw psychiatrii\u2009.\nistotn\u0105 rol\u0119 wspomagaj\u0105c\u0105 leczenie chad, odgrywa obok psychoedukacji - terapia rodzin. wiedza cz\u0142onk\u00f3w rodziny na temat funkcjonowania os\u00f3b z zaburzeniami dwubiegunowymi oraz \u015bwiadomo\u015b\u0107, w jaki spos\u00f3b choroba wp\u0142ywa na \u017cycie rodzinne - jest bardzo pomocna w procesie leczenia i podtrzymywania remisji. ma r\u00f3wnie\u017c kluczowe znaczenie w minimalizowaniu potencjalnych, negatywnych skutk\u00f3w poszczeg\u00f3lnych objaw\u00f3w w \u017cyciu pacjenta np. zaci\u0105ganiu niepotrzebnych zobowi\u0105za\u0144 finansowych w fazach maniakalnych lub hipomaniakalnych. terapia poznawczo-behawioralna (cbt) integruje oddzia\u0142ywania interpersonalne, regulacj\u0119 rytm\u00f3w biologicznych, z elementami poznawczymi i behawioralnymi \u2014 co r\u00f3wnie\u017c jest pomocne w leczeniu zaburze\u0144 afektywnych dwubiegunowych.dobra, stabilna wi\u0119\u017a ze specjalist\u0105 w procesie psychoterapii, mo\u017ce wzmacnia\u0107 wsp\u00f3\u0142prac\u0119 osoby chorej w procesie diagnozy i leczenia. przerwanie farmakoterapii, prowadzi nieuchronnie do nawrotu choroby. poza tym psychoterapia pomaga w rozwi\u0105zywaniu r\u00f3\u017cnych problem\u00f3w, kt\u00f3re chad wywo\u0142uje w \u017cyciu pacjent\u00f3w i ich rodzin. wzmacnia zdolno\u015bci pacjenta do radzenia sobie z sytuacjami stresowymi, kt\u00f3re r\u00f3wnie\u017c mog\u0105 indukowa\u0107 nawr\u00f3t choroby. narodowy instytut zdrowia i doskona\u0142o\u015bci klinicznej w wielkiej brytanii (national institute for health and clinical excellence) zaleca zastosowanie w przebiegu chad, po ust\u0105pieniu ostrych objaw\u00f3w, 16 sesji strukturalizowanej psychoterapii ukierunkowanej na psychoedukacj\u0119, monitorowanie nastroju pacjenta, identyfikacj\u0119 symptom\u00f3w prodromalnych i wypracowanie strategii radzenia sobie z objawami choroby. ameryka\u0144skie towarzystwo psychiatryczne (american psychiatric association) rekomenduje psychoterapi\u0119 obejmuj\u0105c\u0105 wypracowanie strategii radzenia sobie z objawami choroby i popraw\u0119 relacji interpersonalnych.\n\n\n=== leczenie manii i hipomanii ===\nleczenie epizodu maniakalnego zale\u017cy od stopnia wsp\u00f3\u0142pracy chorej osoby i jej gotowo\u015bci do przyjmowania lek\u00f3w doustnie. w przypadku nasilonych objaw\u00f3w maniakalnych i odmowy lek\u00f3w doustnych konieczne mog\u0105 by\u0107 iniekcje z lek\u00f3w przeciwpsychotycznych. udowodnione dzia\u0142anie przeciwmaniakalne maj\u0105 haloperidol i zuklopentiksol, a z lek\u00f3w atypowych olanzapina, arypiprazol, ziprasidon i asenapina. ponadto przy zgodzie na leki doustne lekami pierwszego rzutu s\u0105 kwas walproinowy i lit w monoterapii lub w skojarzeniu z atypowym neuroleptykiem (olanzapin\u0105, kwetiapin\u0105, risperidonem lub arypiprazolem). do opanowania pobudzenia pacjenta przydatne mog\u0105 si\u0119 okaza\u0107 benzodiazepiny.\nw zespole maniakalnym o umiarkowanym nasileniu stosuje si\u0119 lit, karbamazepin\u0119, walproiniany, olanzapin\u0119 lub kwetiapin\u0119.\nklozapina ma udowodnion\u0105 skuteczno\u015b\u0107 w leczeniu epizod\u00f3w maniakalnych, tak\u017ce ci\u0119\u017ckich i lekoopornych, ale ze wzgl\u0119du na ryzyko powa\u017cnych dzia\u0142a\u0144 niepo\u017c\u0105danych jest lekiem ostatniego wyboru.\nzastosowanie elektrowstrz\u0105s\u00f3w w epizodzie manii jest post\u0119powaniem rekomendowanym przy braku poprawy mimo w\u0142a\u015bciwie prowadzonej farmakoterapii po 4-8 tygodniach. na skuteczno\u015b\u0107 elektrowstrz\u0105s\u00f3w mo\u017ce niekorzystnie wp\u0142yn\u0105\u0107 r\u00f3wnoczesne stosowanie lek\u00f3w podwy\u017cszaj\u0105cych pr\u00f3g drgawkowy (kwasu walproinowego, karbamazepiny, benzodiazepin).\n\n\n=== leczenie depresji ===\nspo\u015br\u00f3d lek\u00f3w normotymicznych skuteczno\u015b\u0107 przeciwdepresyjn\u0105 wykazano dla litu, kwasu walproinowego, karbamazepiny, lamotryginy, kwetiapiny i olanzapiny.\nleki przeciwdepresyjne s\u0105 mniej skuteczne w depresji w przebiegu choroby afektywnej dwubiegunowej (cz\u0119sto choroba dwubiegunowa jest czynnikiem lekooporno\u015bci depresji). stosowanie lek\u00f3w przeciwdepresyjnych wi\u0105\u017ce si\u0119 r\u00f3wnie\u017c z ryzykiem zmiany fazy na maniakaln\u0105 lub hipomaniakaln\u0105, jest te\u017c czynnikiem ryzyka wyst\u0105pienia stan\u00f3w mieszanych. dlatego stosowanie lek\u00f3w przeciwdepresyjnych w depresji w przebiegu zaburze\u0144 afektywnych dwubiegunowych jest zagadnieniem kontrowersyjnym. nie rekomenduje si\u0119 ich stosowania w monoterapii, u os\u00f3b u kt\u00f3rych wcze\u015bniej wyst\u0105pi\u0142 epizod manii, hipomanii lub mieszany podczas leczenia przeciwdepresyjnego, w przebiegu z szybk\u0105 zmian\u0105 faz. nie zaleca si\u0119 lek\u00f3w tr\u00f3jpier\u015bcieniowych ani inhibitor\u00f3w zwrotnego wychwytu serotoniny i noradrenaliny (snri). selektywne inhibitory zwrotnego wychwytu serotoniny (ssri) powinny by\u0107 stosowane w skojarzeniu z lekami normotymicznymi.\n\n\n=== leczenie epizod\u00f3w mieszanych ===\nlekami pierwszego rzutu w leczeniu stan\u00f3w mieszanych maniakalnych s\u0105 olanzapina albo kwas walproinowy w monoterapii. leczeniem drugiego rzutu jest do\u0142\u0105czenie do olanzapiny litu, kwasu walproinowego albo lamotryginy. w przypadku lekooporno\u015bci rekomenduje si\u0119 dodanie klozapiny lub elektrowstrz\u0105sy.\nw leczeniu stan\u00f3w mieszanych depresyjnych zalecana jest monoterapia litem, lamotrygin\u0105 i kwetiapin\u0105, je\u015bli pacjent jest leczony lekami przeciwdepresyjnymi \u2013 dodanie do leku przeciwdepresyjnego litu lub kwetiapiny. leczeniem drugiego rzutu jest terapia skojarzona dwoma lekami normotymicznymi z lekiem przeciwdepresyjnym lub po jego odstawieniu. post\u0119powaniem trzeciego rzutu s\u0105 elektrowstr\u0105sy lub augmentacja atypowym lekiem przeciwpsychotycznym (arypiprazolem lub olanzapin\u0105).\n\n\n=== leczenie podtrzymuj\u0105ce ===\nw zwi\u0105zku z wysok\u0105 nawrotowo\u015bci\u0105 choroby zalecana jest odpowiednia farmakoterapia w okresie remisji. wskazaniem do w\u0142\u0105czenia profilaktyki jest przebycie co najmniej dw\u00f3ch epizod\u00f3w afektywnych, w tym jednego maniakalnego lub hipomaniakalnego. w profilaktyce zaburze\u0144 afektywnych dwubiegunowych zastosowanie znajduj\u0105 leki normotymiczne. udowodnion\u0105 skuteczno\u015b\u0107 maj\u0105 sole litu, kwas walproinowy, karbamazepina, lamotrygina, olanzapina, kwetiapina, arypiprazol. istotnie wi\u0119kszy efekt profilaktyczny wykazano dla leczenia skojarzonego dwoma lekami normotymicznymi.\nwyb\u00f3r leku normotymicznego zale\u017cy od typu przebiegu choroby. w klasycznej postaci z epizodami depresyjnymi i maniakalnymi oraz okresami remisji lekiem z wyboru s\u0105 sole litu. przy przewadze epizod\u00f3w maniakalnych zaleca si\u0119 olanzapin\u0119. przebieg z przewag\u0105 epizod\u00f3w depresyjnych uzasadnia wyb\u00f3r kwetiapiny lub lamotryginy. przy przebiegu z szybk\u0105 zmian\u0105 faz zaleca si\u0119 leczenie skojarzone (najcz\u0119\u015bciej lit i kwas walproinowy albo lit i karbamazepina). przy wyst\u0119powaniu stan\u00f3w mieszanych rekomendowane s\u0105 kwas walproinowy, karbamazepina i neuroleptyki.\n\n\n=== leczenie przy cz\u0119stej zmianie faz ===\nci\u0119\u017cka posta\u0107 zaburzenia afektywnego dwubiegunowego jak\u0105 jest posta\u0107 z szybk\u0105 zmian\u0105 faz (rapid cycling) wymaga nieco odmiennego post\u0119powania terapeutycznego. w niekt\u00f3rych rekomendacjach przeciwwskazane s\u0105 leki przeciwdepresyjne podczas epizod\u00f3w depresyjnych; uwa\u017ca si\u0119, \u017ce w po\u0142owie przypadk\u00f3w za szybk\u0105 zmian\u0119 faz odpowiada stosowanie tych lek\u00f3w. za leki pierwszego rzutu uwa\u017cane s\u0105 w\u0119glan litu, kwas walproinowy i lamotrygina, a neuroleptyki s\u0105 lekami trzeciego rzutu. niekt\u00f3re badania dowodz\u0105 wysokiej skuteczno\u015bci karbamazepiny w postaci z szybk\u0105 zmian\u0105 faz, ale mo\u017cliwe, \u017ce czasem odpowied\u017a terapeutyczna na ten lek maleje. w postaci z ultraszybk\u0105 i dobow\u0105 zmian\u0105 faz wykazano skuteczno\u015b\u0107 antagonist\u00f3w kana\u0142u wapniowego, takich jak nimodypina\n.\n\n\n=== nowe leki stosowane w przypadku chad ===\njednym z najnowszych preparat\u00f3w zarejestrowanych do leczenia choroby afektywnej dwubiegunowej jest po\u0142\u0105czenie olanzapiny z samidorfanem (lybalvi). nale\u017cy do atypowych lek\u00f3w przeciwpsychotycznych. dodatek samidarfonu zapewnia odpowiedni\u0105 aktywno\u015b\u0107 leku i pozwala zredukowa\u0107 dawk\u0119 olanzapiny, kt\u00f3rej stosowanie mo\u017ce wi\u0105za\u0107 si\u0119 ze zwi\u0119kszeniem masy cia\u0142a.\nlumateperon zosta\u0142 wprowadzony do lecznictwa przez fda w roku 2021. jest to atypowy lek przeciwpsychotyczny, stosowany.w terapii schizofrenii oraz choroby afektywnej dwubiegunowej. cho\u0107 mechanizm dzia\u0142ania lumateperonu nie zosta\u0142 do ko\u0144ca poznany, to dane pochodz\u0105ce z badan klinicznych s\u0105 bardzo obiecuj\u0105ce. preparat stosowany jest w przypadku epizod\u00f3w depresyjnych w przebiegu chad.\ndo nowoczesnych, atypowych lek\u00f3w przeciwpsychotycznych nale\u017c\u0105 r\u00f3znie\u017c kariprazyna i asenapina. preparaty te s\u0105 stosowane w przypadku epizod\u00f3w manii zwi\u0105zanych z chad oraz objaw\u00f3w mieszanych.\n\n\n== nowe kierunki bada\u0144 ==\ndo innych lek\u00f3w badanych pod k\u0105tem skuteczno\u015bci w leczeniu zaostrze\u0144 zaburze\u0144 dwubiegunowych lub w leczeniu podtrzymuj\u0105cym nale\u017c\u0105:\n\nallopurynol\ninhibitory cholinesterazy (donepezil, galantamina)\ngabapentyna\nmemantyna\nokskarbazepina\npramipeksol\ntamoksyfen\ntiagabina\ntopiramat\nkannabinoidy\nlewetyracetam\nzonisamid\nkwasy t\u0142uszczowe omega-3\n\n\n== rokowanie ==\nu ponad 90% pacjent\u00f3w po pierwszym epizodzie wyst\u0119puj\u0105 nawroty. zakres liczby nawrot\u00f3w jest du\u017cy, od 2 do 30 (najcz\u0119\u015bciej 6 do 10). zaburzenie afektywne dwubiegunowe z cz\u0119st\u0105 zmian\u0105 faz wyst\u0119puje u 15\u201320% chorych. od 10% do 15% chorych pope\u0142nia samob\u00f3jstwo.\n\n\n== przypisy ==\n\n\n== bibliografia ==\nstanis\u0142aw pu\u017cy\u0144ski: zaburzenia afektywne dwubiegunowe. w: adam bilikiewicz, stanis\u0142aw pu\u017cy\u0144ski, jacek wci\u00f3rka, janusz rybakowski: psychiatria. t. 2. wroc\u0142aw: urban & parner, 2011, s. 339\u2013342. isbn 978-83-7609-106-8.\njanusz rybakowski, dominika dudek, jan jaracz: choroby afektywne. w: standardy leczenia farmakologicznego niekt\u00f3rych zaburze\u0144 psychicznych. marek jarema (red.). gda\u0144sk: viamedica, 2015, s. 55\u2013133. isbn 978-83-7599-867-2."