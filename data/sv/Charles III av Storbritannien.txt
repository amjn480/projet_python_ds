Charles III av huset Windsor, född Charles Philip Arthur George den 14 november 1948 på Buckingham Palace i London, är Storbritanniens kung (statschef), Engelska kyrkans högsta beskyddare (engelska: Supreme Governor) samt Samväldets symboliska överhuvud (engelska: Head of the Commonwealth).Charles är äldste son till drottning Elizabeth II och prins Philip, hertig av Edinburgh. Vid Elizabeths tillträde som Storbritanniens drottning 1952, blev den dåvarande prins Charles tronföljare. I egenskap av tronföljare bar han titlarna hertig av Cornwall, hertig av Rothesay, earl av Chester och Carrick, samt baron av Renfrew. 1958 tilldelades han också titeln prins av Wales, vilken av tradition ges till tronföljaren.
Han var gift med framlidna Diana Spencer från 1981 till 1996 då parets skilsmässa vann laga kraft. Tillsammans har de två söner, nämligen William, prins av Wales och Prins Harry, hertig av Sussex. Sedan 2005 är Charles gift med Camilla av Storbritannien.
Charles blev kung den 8 september 2022 vid en ålder av 73 år och blev därmed den äldsta personen i brittisk historia att bli Storbritanniens monark. Han kröntes tillsammans med sin hustru Camilla, den 6 maj 2023 i Westminster Abbey.


== Uppväxt ==
Charles föddes klockan 22:14 den 14 november 1948 på Buckingham Palace, som är beläget i stadsdelen Westminster i London. Hans mor var då tronföljare såsom äldsta dotter till kung Georg VI och drottning Elizabeth.
En knapp vecka före Charles födelse tillkännagav hans morfar, kung Georg VI, att prinsessan Elizabeths barn skulle vara prinsar och prinsessor från födseln. Den nyfödde Charles titulerades därför "prins Charles av Edinburgh", efter fadern, hertigen av Edinburgh. År 1952 blev hans mor regerande drottning under namnet Elizabeth II, vilket innebar att den unge prinsen då per automatik som manlig tronföljare blev hertig av Cornwall. Han blev samtidigt hertig av Rothesay i Skottland samt Earl of Carrick, Baron of Renfrew, Lord of the Isles och Prince and Great Steward of Scotland.
Charles gick i de två internatskolor som hans far studerat vid – Cheam School i grevskapet Hampshire och Gordonstoun School i Skottland. Därefter fortsatte studierna vid Trinity College i Cambridge, en termin i Australien och även vid universitetet i Wales i Aberystwyth. Han studerade i Wales med avsikt att lära sig det walesiska språket kymriska, vilket skaffade honom en viss popularitet. Installationen väckte dock även fientlighet hos en del walesiska nationalister och det förekom hot om våld vid denna tid.[källa behövs]


== Prins av Wales ==
Prins Charles utnämndes till prins av Wales och earl av Chester 1958, men själva installationen skedde först 1 juli 1969. Då hölls en stor ceremoni på slottet Caernarfon i norra Wales, vilket var födelseplatsen för den första prinsen av Wales – Edvard II av England.


=== Officiella uppdrag ===
Som prins av Wales utförde Charles flera officiella uppdrag för drottningen.
1970 besökte prins Charles Bermuda för att uppmärksamma parlamentet i Bermudas 350-årsjubileum. Samma år representerade Charles drottningen vid självständighetsfirandet i Fiji, samt firanden i Bahamas 1973, Papa Nya Guinea 1975, Zimbabwe 1980 och Brunei 1984. 
1995 blev Charles den första medlemmen i den brittiska kungafamiljen att i officiell egenskap, besöka Irland. 1997 representerade Charles drottningen vid överlämnandet av Hongkong, under vilket han läste drottningens tal. 
I maj 2015 genomförde Charles och Camilla deras första gemensamma resa till Irland.Den 7 mars 2019 höll drottning Elizabeth ett event på Buckingham Palace för att fira Charles 50-årsjubileum som prins av Wales. Deltagande i firandet var bland annat hertigen och hertiginnan av Cambridge, premiärminister Theresa May och Wales försteminister Mark Drakeford. I mars 2020 testade Charles positivt för Covid-19, vilket ledde till att både Charles och Camilla isolerade sig. I november 2021 deltog Charles i ceremonierna vid Barbados övergång till en parlamentarisk republik, under vilket drottning Elizabeth inte längre fortsatte att vara landets statschef. I maj 2022 höll Charles för första gången öppningen av det brittiska parlamentet, istället för hans mor, drottning Elizabeth II. 


== Styre ==
Charles blev kung den 8 september 2022 efter drottning Elizabeth II:s död. Han blev kung vid 73 års ålder och blev därmed den äldsta personen som blivit regent i Storbritannien, då han slog kung Vilhelm IV som var 64 år när han blev kung år 1830.
Planerna för Charles kröning har funnits i många år under namnet Operation Golden Orb.
Den 9 september höll Charles sitt första tal som regent, i vilket han bland annat sörjde sin avlidna mor, Elizabeth II. Den 10 september blev Charles offentligt proklamerad som kung i en ceremoni som för första gången någonsin sändes på TV. Bland de deltagande i ceremonin fanns prins William, premiärminister Liz Truss och tidigare premiärministrar Tony Blair, David Cameron, John Major, Gordon Brown, Theresa May och Boris Johnson.Den 25 oktober 2022 tillträdde Rishi Sunak som Storbritanniens premiärminister och han blev därmed den förste att få uppdrag att bilda regering av kung Charles. Den 29 mars 2023 anlände kung Charles till Tysklands huvudstad Berlin för sitt första statsbesök som regent. Charles blev den första brittiska monarken att tala i den tyska förbundsdagen.Charles mötte USA:s president Joe Biden på Windsor Castle den 10 juli 2023, vilket var den första gången de möttes sedan Charles kröning.


=== Kröning ===
Kung Charles och hans gemål Camilla kröntes i Westminster Abbey den 6 maj 2023. Kröningen leddes av ärkebiskopen av Canterbury, Justin Welby. 


== Militär karriär ==
Charles tjänstgjorde fem år i Storbritanniens flotta i början av 1970-talet.

1971–1972: HMS Norfolk
1972–1973: HMS Minerva
1974: HMS Jupiter
1974–1975: Helikopterpilotutbildning på RNAS Yeovilton
1975: Pilot med 845 NAS på HMS Hermes
1976: Befälhavare för HMS BroningtonSedan 2012 innehar Charles såsom en hedersbetygelse den högsta graden inom varje gren av den brittiska krigsmakten, således är han Admiral of the Fleet (motsvarande storamiral) i flottan, fältmarskalk i armén och Marshal of the Royal Air Force i flygvapnet. Utnämningarna var en belöning för hans stöd till sin mor i hennes egenskap av högste befälhavare.


== Residens ==
Kung Charles officiella residens i London är Clarence House, ett kungligt residens längs The Mall i direkt anslutning till Saint James's Palace. Huset ritades av arkitekt John Nash och uppfördes 1825–1827 för den dåvarande Hertigen av Clarence, senare Vilhelm IV av Storbritannien. Det är andra gången som Charles bor i huset, då det var hans föräldrars officiella residens från deras bröllop 1947 tills familjen flyttade in i Buckingham Palace 1953. Därefter användes Clarence House av drottning Elizabeth, drottningmodern, 1953–2002. Kung Charles och hans hustru flyttade in 2005, efter att huset genomgått omfattande renoveringar.Under sitt äktenskap med prinsessan Diana var Charles och familjens officiella bostad Kensington Palace, med Highgrove House i Gloucestershire som lantställe. Även efter skilsmässan fortsatte Diana att bo i Kensington Palace, medan prinsen flyttade till Saint James's Palace.Utöver Highgrove House äger Charles även en lantegendom i Skottland, nämligen Birkhall på slottet Balmorals ägor, som han ärvt av sin mormor. Han äger också fastigheter i Wales (Llwynywermod, inköpt 2007) och på Scillyöarna (Tamarisk House).


== Intressen ==
Charles är mycket intresserad av jakt, hästar och ridning. Han är även en publicerad författare av böcker om konst och han målar, framför allt akvareller. Han har haft utställningar där flera av hans tavlor har sålts, även om hans position vanligen innebär att hans inkomster av dessa försäljningar går till välgörande ändamål.


=== Välgörenhet ===
Han har grundat stiftelsen Prince's Trust som är en välgörenhetsorganisation. Stiftelsen sägs ha hjälpt tusentals unga människor från fattiga stadsdelar med att få utbildning och arbete, och samlar bland annat in pengar genom välgörenhetskonserter med såväl pop- och rockmusiker som klassiska musiker. Kung Charles verksamhet i stiftelsen har gjort honom överraskande populär bland vänsterpolitiker.


=== Miljö ===
Kungen är mycket intresserad av miljöarbete, arkitektur och förnyelse av stadsdelar. Han genomför utvecklingsprojekt i stadsdelen Poundbury i Dorchester för att göra verklighet av sina idéer om arkitektur och stadsplanering. Han har publicerat boken A Vision of Britain: A Personal View of Architecture (1989).
Kung Charles både odlar och förespråkar ekologisk mat, men det väckte visst löje när han erkände att han ibland pratar med sina krukväxter. Kungen arbetar också aktivt för att bevara och utveckla landsbygden. Ett av de mer profilerade exemplen på detta var då han tog initiativet till grundandet av Pub is The Hub, en organisation med syfte att genom den lokala puben skapa ett centrum för lokal service.
Charles har sedan 1970-talet varit en förespråkare för miljömedvetenhet.  Vid en ålder av 21 år höll Charles ett tal om miljöfrågor. Han har nyttjat solpaneler vid hans tidigare residens som prins av Wales, Clarence House, samt använt elbilar. 2021 talade Charles i BBC om miljöfrågor och att han undviker fisk och kött vissa dagar i veckan. 2022 kom uppgifter om att kungen äter en fruktsallad som frukost och undviker att äta lunch.  I oktober 2022 kom det fram att premiärminister Liz Truss hade avrått kungen att delta i COP27, som kungen sedan höll med om. 


=== Sport ===
Från Charles ungdom till 1992 tävlade han i hästpolo. Han spelade delvis ända fram till år 2005, bland annat för välgörenhet.  Han deltog även i rävjakt fram tills att det förbjöds i Storbritannien år 2005. 


=== Religion och filosofi ===
Kung Charles är den Engelska kyrkans högsta beskyddare samt medlem av den Skotska kyrkan. Charles konfirmerades av ärkebiskopen i Canterbury påsken 1965 i St. George´s Chapel, Windsor. Han har besökt även ortodoxa kyrkor i bland annat Rumänien och Serbien samt andra religiösa samfund.


== Privatliv ==


=== Äktenskap ===


==== Diana Spencer ====

Den 24 februari 1981 förlovade sig Charles och Diana Spencer. Den 29 juli samma år vigdes de i Sankt Paulskatedralen i London inför 3 500 inbjudna gäster och uppskattningsvis 750 miljoner TV-tittare. Alla regerande monarker i Europa närvarade, utom Juan Carlos av Spanien (som valde att inte närvara eftersom smekmånaden skulle innebära en övernattning i det omdiskuterade Gibraltar), och även de flesta av Europas republikanska statsöverhuvuden. Greklands president var inte där, eftersom den grekiska exilkungen Konstantin II, en nära släkting och vän till prins Charles, hade kallats "Hans Majestät Hellenernas Konung" i inbjudan, vilket irriterade grekiska republikaner. Inte heller Irlands president närvarade, på grund av problemen i Nordirland.
Genom äktenskapet fick Diana titeln "prinsessa av Wales" (Princess of Wales) och tilltalet "hennes kungliga höghet" (Her Royal Highness). Paret bosatte sig på Highgrove House i Gloucestershire och Kensington Palace i London. De har två barn tillsammans.
I slutet av 1980-talet separerade Charles och Diana, inofficiellt. Den 9 december 1992 blev separationen officiell och tillkännagavs av Storbritanniens premiärminister John Major i underhuset. Den formella skilsmässan vann laga kraft 28 augusti 1996. Diana omkom i en bilolycka i Paris 31 augusti 1997 tillsammans med Dodi Fayed.


==== Camilla Parker Bowles ====

Den 9 april 2005 gifte sig Charles för andra gången, den här gången med Camilla Parker Bowles. Efter en borgerlig vigsel i stadshuset i Windsor följde sedan en välsignelsegudstjänst i St. George's Chapel på slottet Windsor.Hovet meddelade inför vigseln att Charles andra fru skulle tituleras "hertiginna av Cornwall" (Duchess of Cornwall), snarare än prinsessa av Wales. Talespersoner för paret förde också fram att hon senare, när Charles tillträtt som kung, skulle tituleras "hennes kunglig höghet prinsessgemålen" (Her Royal Highness The Princess Consort) snarare än drottning". Vid kungens trontillträde blir dock hans hustru formellt drottning, såvida inte en lag antas som fråntar henne denna titel.I ett uttalande våren 2022 angav drottning Elisabeth att det var "hennes uppriktiga önskan" att Camilla skulle tituleras som Queen Consort, det vill säga drottning, dock som kungens gemål. När drottning Elisabeths död sedan meddelades ett halvår senare, var det också den titulatur som användes om Camilla. I samband med att Charles och Camilla kröntes till kung och drottning har dock hovet övergått till enbart titeln drottning (Queen).


=== Barn och barnbarn ===
Charles III har två barn tillsammans med Diana Spencer, och fem barnbarn. Samtliga ingår i den brittiska tronföljden.

Prins William, prins av Wales (född 1982–)
Prins George av Wales (2013–)
Prinsessan Charlotte av Wales (2015–)
Prins Louis av Wales (2018–)
Prins Henry, hertig av Sussex (1984–)
Prins Archie av Sussex (2019–)
Prinsessan Lilibet av Sussex (2021–)Charles och Camilla har inga gemensamma barn. Däremot har drottningen två barn från ett tidigare äktenskap.


== Titlar, ordnar och utmärkelser ==


=== Officiell titel ===
Charles officiella titel är "Hans majestät konungen" (His Majesty the King). Den långa titeln som brittiskt statsöverhuvud är "Hans Majestät Charles den tredje, av Guds nåde Förenade Konungariket Storbritannien och Nordirlands och Hans övriga rikens och territoriers Kung, Samväldets överhuvud, Trons försvarare" (His Majesty Charles the Third, by the Grace of God, of the United Kingdom of Great Britain and Northern Ireland and of His other Realms and Territories King, Head of the Commonwealth, Defender of the Faith).
Hans tidigare titel brukade förkortas till "Hans Kunglig Höghet Prinsen av Wales" (His Royal Highness The Prince of Wales), utom i Skottland där han titulerades "Hans Kunglig Höghet Hertigen av Rothesay" (His Royal Highness The Duke of Rothesay). Hans fullständiga titel användes sällan – den lyder (på engelska):


=== Ordnar ===


== Anfäder ==


== Referenser ==
Den här artikeln är helt eller delvis baserad på material från engelskspråkiga Wikipedia, Charles, Prince of Wales, 15 juli 2020.Den här artikeln är helt eller delvis baserad på material från engelskspråkiga Wikipedia, List of titles and honours of Charles, Prince of Wales, 30 juni 2020.


=== Noter ===


=== Tryckta källor ===
Händelser man minns – en krönika 1920–1969, fil. dr Harald Schiller 1970


== Externa länkar ==
 Wikimedia Commons har media som rör Charles III.﻿
HRH The Prince of Wales
The Prince of Wales
The Camillagate tapes – Textfilesdotcom