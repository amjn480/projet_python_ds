"watchmen \u00e4r en amerikansk action-/thrillerfilm med superhj\u00e4ltetema fr\u00e5n 2009 i regi av zack snyder och producerad av lawrence gordon, lloyd levin och deborah snyder, med manus av david hayter och alex tse. filmen bygger p\u00e5 serieromanen watchmen, skriven av alan moore och illustrerad av dave gibbons, som publicerades 1986\u20131987. filmen utspelar sig i en alternativ historieperiod \u00e5r 1985, n\u00e4r kalla kriget var som mest aktuellt, och i filmen har en grupp maskerade och pensionerade vigilanter b\u00f6rjat unders\u00f6ka en konspiration som \u00e4r riktad mot dem, d\u00e5 de pl\u00f6tsligt uppt\u00e4cker n\u00e5got st\u00f6rre och mer hotfullt som de m\u00e5ste hantera. i rollerna \u00e5terfinns bland annat malin \u00e5kerman, billy crudup, matthew goode, jackie earle haley, jeffrey dean morgan och patrick wilson. \nsedan publiceringen av serieromanen var slutf\u00f6rd p\u00e5b\u00f6rjades planerna p\u00e5 en filminspelning, vilket var b\u00f6rjan p\u00e5 den process som skulle leda att filmid\u00e9n fastnade i \"development hell\". gordon b\u00f6rjade utveckla filmprojektet f\u00f6r twentieth century fox och warner bros., d\u00e4r producenten joel silver ocks\u00e5 var inblandad, och som regiss\u00f6r stod vid tillf\u00e4llet terry gilliam. gilliam ans\u00e5g dock att serieromanen var \"ofilmbar\" och \u00f6vergav projektet, vilket ledde till att gordon och levin i st\u00e4llet p\u00e5b\u00f6rjade ett samarbete med universal studios och paramount pictures. de tog hj\u00e4lp av ett manuskript skrivet av david hayter och b\u00e5de regiss\u00f6rerna darren aronofsky och paul greengrass var sammankopplade med filmprojektet under denna tid innan det slutligen lades ned p\u00e5 grund av en dispyt \u00f6ver filmens budget. filmprojektet \u00e5terv\u00e4nde d\u00e5 till warner bros. och snyder anst\u00e4lldes som regiss\u00f6r. sj\u00e4lva filminspelningen p\u00e5b\u00f6rjades i vancouver den 17 september 2007 och avslutades den 19 februari 2008. en animerad kortfilm med namnet tales of the black freighter producerades \u00e4ven under samma tidpunkt, till vilken gerard butler l\u00e5nade ut sin r\u00f6st till huvudpersonen.\nwatchmen hade biopremi\u00e4r den 13 mars 2009 i sverige, efter att en vecka tidigare haft premi\u00e4r i usa. filmen fick blandad kritik fr\u00e5n recensenterna; vissa hyllade det unika och m\u00f6rka s\u00e4ttet filmen visade upp superhj\u00e4ltarna p\u00e5, medan andra ans\u00e5g att detta bara f\u00f6rl\u00f6jligade filmen. kritik riktades ocks\u00e5 mot filmens l\u00e4ngd, att den f\u00f6ljde serieromanen p\u00e5 ett n\u00e4stan ordagrant s\u00e4tt och det faktum att filmen fick en restricted-klassificering i usa.\n\n\n== handling ==\n1938 bildar en grupp vigilanter minutemen, en grupp som specialiserar sig p\u00e5 att leta upp och f\u00e4ngsla kriminella m\u00e4nniskor, och n\u00e5gra decennier senare grundas watchmen som forts\u00e4tter p\u00e5 samma bana. blotta n\u00e4rvaron av medlemmarna i watchmen har f\u00f6r\u00e4ndrat v\u00e4rldshistorien drastiskt; superkrafterna som dr. manhattan (billy crudup) har g\u00f6r att usa vinner vietnamkriget, vilket i sin tur leder till att richard nixon (robert wisden) omv\u00e4ljs till president \u00e4nda in p\u00e5 1980-talet. dr. manhattan ger \u00e4ven usa ett stort strategiskt \u00f6vertag \u00f6ver sovjetunionen, som hotat med att eskalera det kalla kriget till ett k\u00e4rnvapenkrig under 1980-talet. dock uppskattas inte superhj\u00e4ltarna av alla i usa och en ny lag, kallad keene-lagen, antas 1977 som g\u00f6r att all sorts verksamhet utf\u00f6rd av vigilanter numera \u00e4r olaglig. de flesta av vigilanterna g\u00e5r i pension, men dr. manhattan och the comedian (jeffrey dean morgan) stannar kvar i statlig tj\u00e4nst medan rorschach (jackie earle haley) forts\u00e4tter med sin vigilantism utanf\u00f6r lagens ramar. rorschach b\u00f6rjar med att unders\u00f6ka mordet p\u00e5 den statligt anst\u00e4llde agenten edward \"eddie\" blake, men n\u00e4r det framkommer att blakes alter ego var the comedian utformar rorschach en teori om att n\u00e5gon \u00e4r ute efter att m\u00f6rda medlemmarna av watchmen. rorschach varnar sina forna medarbetare: daniel dreiberg alias nite owl (patrick wilson), dr. manhattan samt dennes flickv\u00e4n laurie jupiter alias silk spectre (malin \u00e5kerman). dreiberg \u00e4r skeptisk till rorschachs teori, men v\u00e4ljer \u00e4nd\u00e5 att varna adrian veidt alias ozymandias (matthew goode), som numera \u00e4r en framg\u00e5ngsrik aff\u00e4rsman. veidt avf\u00e4rdar dock rorschachs teori.\nefter blakes begravning st\u00e4ller dr. manhattan upp p\u00e5 en tv-intervju, under vilken han anklagas f\u00f6r att orsaka cancer hos sina n\u00e4ra och k\u00e4ra. dessa anklagelser f\u00e5r honom att s\u00e4tta sig sj\u00e4lv i exil p\u00e5 mars och i och med detta startar det afghansk-sovjetiska kriget eftersom sovjetunionen nu inte l\u00e4ngre k\u00e4nner sig r\u00e4dda f\u00f6r dr. manhattan. veidt undkommer precis ett mordf\u00f6rs\u00f6k mot honom och rorschach anklagas och f\u00e4ngslas f\u00f6r ett brott han inte beg\u00e5tt, vilket g\u00f6r att rorschachs tidigare teori verkar vara mer eller mindre sann. under tiden g\u00f6r jupiter slut med dr. manhattan och hon flyttar i st\u00e4llet in hos dreiberg och de blir \u00e4lskare. de b\u00e5da hj\u00e4lper rorschach att fly ur f\u00e4ngelset och dr. manhattan \u00e5terv\u00e4nder som hastigast f\u00f6r att ta med sig jupiter till mars. d\u00e4r ber jupiter honom att r\u00e4dda v\u00e4rlden, men dr. manhattan svarar att han inte l\u00e4ngre bryr sig om m\u00e4nskligheten. det framkommer dock att jupiters biologiska fader var blake och denna intrig v\u00e4cker \u00e5ter dr. manhattans intresse f\u00f6r m\u00e4nskligheten och de b\u00e5da \u00e5terv\u00e4nder till jorden tillsammans. \nrorschach och dreiberg unders\u00f6ker rorschachs tidigare teori och kommer fram till att det \u00e4r veidt som ligger bakom allting. rorschach skriver ned sina misstankar i sin dagbok och skickar iv\u00e4g den till den politiskt h\u00f6gervinklade tidningen new frontiersman. rorschach och dreiberg beger sig sedan till veidts huvudkvarter p\u00e5 antarktis, d\u00e4r de konfronterar honom med sina misstankar. veidt erk\u00e4nner att det \u00e4r han som ligger bakom mordet p\u00e5 blake, ryktena om att dr. manhattan skulle vara cancerframkallande, rorschachs arrestering och sitt eget mordf\u00f6rs\u00f6k (vilket han iscensatte f\u00f6r att verka oskyldig). han ber\u00e4ttar att hans plan \u00e4r att f\u00e5 slut p\u00e5 det kalla kriget och ena usa och sovjetunionen genom att spr\u00e4nga n\u00e5gra av v\u00e4rldens st\u00f6rsta st\u00e4der. han t\u00e4nker g\u00f6ra detta med hj\u00e4lp av n\u00e5gra reaktorer som dr. manhattan byggt \u00e5t honom tidigare, ovetandes om veidts planer. rorschach och dreiberg f\u00f6rs\u00f6ker stoppa veidt, men han avsl\u00f6jar att planen redan \u00e4r satt i verket och att alla sp\u00e5r av d\u00e5det kommer att leda till dr. manhattan.\nn\u00e4r jupiter och dr. manhattan kommer tillbaka till new york m\u00e4rker de att hela staden \u00e4r lagd i ruiner. de kommer underfund med att veidt ligger bakom det hela och teleporterar sig till hans huvudkvarter p\u00e5 antarktis. d\u00e4r framkommer det att usa och sovjetunionen har slutit fred och i st\u00e4llet vill k\u00e4mpa tillsammans mot en gemensam fiende, n\u00e4mligen dr. manhattan (som de tror ligger bakom attentaten). alla medlemmar i watchmen, utom rorschach, kommer \u00f6verens om att det \u00e4r b\u00e4st att uppr\u00e4tth\u00e5lla denna l\u00f6gn f\u00f6r att bevara freden. rorschach best\u00e4mmer sig f\u00f6r att ber\u00e4tta sanningen och p\u00e5 grund av detta tvingas dr. manhattan eliminera honom. dr. manhattan och jupiter kysser varandra en sista g\u00e5ng innan dr. manhattan best\u00e4mmer sig f\u00f6r att bege sig till en annan galax. veidt l\u00e4mnas ifred med sina funderingar och jupiter och dreiberg \u00e5terv\u00e4nder till new york, som h\u00e5ller p\u00e5 att \u00e5teruppbyggas. filmen slutar med att chefredakt\u00f6ren p\u00e5 tidningen new frontiersman beklagar sig \u00f6ver nyhetstorkan som uppst\u00e5tt p\u00e5 grund av v\u00e4rldsfreden och ber en av sina assistenter att h\u00e4mta n\u00e5got fr\u00e5n det inskickade materialet som de kan trycka i tidningen. en av de saker som finns bland detta inskickade material \u00e4r rorschachs dagbok.\n\n\n== rollista ==\nmalin \u00e5kerman som laurel \"laurie\" jupiter (ibland juspeczyk) / silk spectre: jamie lee curtis, hilary swank, jessica alba och milla jovovich var alla tillt\u00e4nkta att spela rollen som laurie jupiter, men regiss\u00f6ren zack snyder har kommenterat att han ans\u00e5g att alba och jovovich var f\u00f6r k\u00e4nda f\u00f6r att ge ett seri\u00f6st intryck. \u00e5kerman sj\u00e4lv beskrev jupiter som psykologin och k\u00e4nslan i filmen eftersom hon var den enda kvinnan som hade en huvudroll i filmen. \u00e5kerman stridstr\u00e4nade ocks\u00e5 f\u00f6r att kunna spela rollen som brottsbek\u00e4mpare i filmen och hennes attackm\u00f6nster har beskrivit som en typ av wushu kinesisk-filippinsk kalistil. \u00e5kermans latexdr\u00e4kt och peruk, vilken ofta fastnade i dr\u00e4kten, gav henne v\u00e4ldigt lite skydd n\u00e4r hon utf\u00f6rde sina stunts och hon slog sig ofta under filminspelningen. i filmen syns jupiters riktiga efternamn juspeczyk som hastigast n\u00e4r hon provar nite owls specialbyggda glas\u00f6gon. jupiter sj\u00e4lv f\u00f6redrar namnet juspeczyk, d\u00e5 jupiter bara \u00e4r ett p\u00e5hittat namn hennes moder antog under andra v\u00e4rldskriget f\u00f6r att ingen skulle f\u00e5 reda p\u00e5 att hon hade polskt p\u00e5br\u00e5.\nbilly crudup som jonathan \"jon\" osterman / dr. manhattan: rollen som dr. manhattan var en g\u00e5ng i tiden tillt\u00e4nkt arnold schwarzenegger och \u00e4ven efters\u00f6kt av keanu reeves, men han gav upp sina planer p\u00e5 att spela rollen efter att filmprojektet lades p\u00e5 is p\u00e5 grund av en dispyt \u00f6ver filmens budget. crudup spelade osterman i de olika flashbackscenerna i filmen medan dr. manhattan utg\u00f6rs av en motion capture-inspelad datoranimerad version av crudup. under filminspelningen bar crudup en vit dr\u00e4kt med bl\u00e5a lysdioder p\u00e5 sig f\u00f6r att p\u00e5 s\u00e5 s\u00e4tt avge ett \u00f6vernaturligt sken, likt det den datoranimerade dr. manhattan avger i filmen. de som arbetade med specialeffekterna ans\u00e5g att dr. manhattan var en gudalik varelse som, efter sin olycka, skulle f\u00f6rs\u00f6ka \u00e5terskapa sig sj\u00e4lv som den perfekt uppbyggda m\u00e4nniskan. d\u00e4rf\u00f6r grundade de sin modell av dr. manhattan p\u00e5 fitnessmodellen och sk\u00e5despelaren greg plitt. vid skapandet av modellen f\u00f6r dr. manhattan anv\u00e4nde de sig av crudups huvud och plitts kropp. crudup har sagt att han var tvungen att mentalt f\u00f6rest\u00e4lla sig dr. manhattan fr\u00e5n serieromanen eftersom han k\u00e4nde sig l\u00f6jlig med lysdioddr\u00e4kten p\u00e5 sig. dock k\u00e4nde han att det var sk\u00f6nt att han slapp trycka sig i en tajt latexdr\u00e4kt, som de andra sk\u00e5despelarna var tvungna att g\u00f6ra, och detta var n\u00e5got han p\u00e5minde dem om n\u00e4r de sk\u00e4mtade om hans lysdioddr\u00e4kt. snyder valde att beh\u00e5lla crudups vanliga r\u00f6st f\u00f6r dr. manhattan, d\u00e5 han k\u00e4nde att om den hade gjorts mer elektronisk hade den varit mer avskr\u00e4ckande \u00e4n lugnande, vilket inte hade passat dr. manhattans personlighet. dr. manhattans bl\u00e5a f\u00e4rg f\u00f6rklaras uppst\u00e5 tack vare tjerenkovstr\u00e5lning. crudup beskrev dr. manhattan som en rollfigur som gick fr\u00e5n att vara antipatisk i b\u00f6rjan av filmen till att bli apatisk mot slutet.\nmatthew goode som adrian veidt / ozymandias: rollen som ozymandias var f\u00f6rst t\u00e4nkt att spelas av antingen jude law, lee pace eller tom cruise (som snyder k\u00e4nde hade passat v\u00e4ldigt bra som ozymandias), men liksom keanu reeves l\u00e4mnade de filmprojektet n\u00e4r det lades p\u00e5 is efter dispyten \u00f6ver filmens budget. snyder har dock senare sagt att goode passade perfekt som den \"vackra, tidl\u00f6sa, ariska \u00f6verm\u00e4nniskan\". goode tolkade rollen som adrian veidt p\u00e5 s\u00e5 s\u00e4tt att han gav veidt en tysk brytning n\u00e4r han talade med n\u00e5gon privat, men en amerikansk brytning n\u00e4r han pratade offentligt. goode f\u00f6rklarade vidare att veidt sk\u00e4mdes \u00f6ver sina f\u00f6r\u00e4ldrars f\u00f6rflutna som nazister och att han gav upp sin familjs rikedomar f\u00f6r att sj\u00e4lv jaga den amerikanska dr\u00f6mmen, vilket i sin tur skildrar veidts dualistiska natur. p\u00e5 grund av att goode skildrade veidt med en tysk bakgrund uttalade han namnet \"veidt\" som \"vight\". goode oroade sig inf\u00f6r rollen eftersom han k\u00e4nde att han fysiskt sett inte passade som ozymandias, men ber\u00e4ttade att snyder lyckades \u00f6vertyga honom om att han passade bra in i rollen. snyder har ocks\u00e5 sagt att de hade problem att hitta en passande sk\u00e5despelare f\u00f6r rollen d\u00e5 det beh\u00f6vdes n\u00e5gon som var stilig, vacker och sofistikerad, vilket enligt snyder var en sv\u00e5r kombination att f\u00e5 ihop.\njackie earle haley som walter joseph kovacs / rorschach: b\u00e5de robin williams och paddy considine var tidigare tillt\u00e4nkta rollen som rorschach och senare \u00e4ven simon pegg. olikt de andra sk\u00e5despelarna hade haley l\u00e4st serieromanen tidigare och n\u00e4r han fick reda p\u00e5 att flera fans ans\u00e5g att han var ett bra val f\u00f6r rorschach s\u00f6kte han aktivt rollen. under sin audition framf\u00f6rde han olika scener fr\u00e5n serieromanen tillsammans med fjorton v\u00e4nner. haley blev n\u00e4stan galen vid f\u00f6rs\u00f6ken att f\u00f6rena sin och rorschachs vitt skilda uppfattningar om den m\u00e4nskliga naturen och har sagt att rollen som rorschach fick honom att fundera \u00f6ver om m\u00e4nniskor i allm\u00e4nhet bara ber om urs\u00e4kt f\u00f6r sina d\u00e5liga handlingar i st\u00e4llet f\u00f6r att \u00e5ngra dem. rorschach b\u00e4r en mask med st\u00e4ndigt skiftande bl\u00e4ckplumpar p\u00e5, vilket \u00e4r taget fr\u00e5n rorschachtestet som \u00e4r hans namne, och \u00e4ven h\u00e4r anv\u00e4ndes motion capture f\u00f6r att kunna \u00e4ndra formen p\u00e5 bl\u00e4ckplumparna fr\u00e5n scen till scen. haley tyckte att masken var oerh\u00f6rt motiverande f\u00f6r honom och p\u00e5 grund av sin tr\u00e5nga design blev masken varm v\u00e4ldigt snabbt. dock gjordes det sm\u00e5 h\u00e5l i den f\u00f6r att haley skulle kunna se n\u00e4r han hade den p\u00e5 sig. haley har ett svart b\u00e4lte i kempo, men beskrev rorschachs attackm\u00f6nster som slarvigare och mer aggressivt eftersom rorschach i st\u00e4llet hade sin bakgrund inom boxningen. rorschach syns flera g\u00e5nger i filmen utan sin mask p\u00e5, d\u00e5 b\u00e4rande p\u00e5 en skylt med texten \"the end is nigh\" (p\u00e5 svenska: \"slutet \u00e4r n\u00e4ra\"). dock \u00e4r det f\u00f6rst n\u00e4r rorschach f\u00e4ngslas i filmen som det g\u00f6rs klart att det var han som var den person som bar skylten. snyders son, eli snyder, spelade rollen som en ung kovacs.\njeffrey dean morgan som edward \"eddie\" blake / the comedian: innan morgan fick rollen var ron perlman tillt\u00e4nkt att spela the comedian och perlman hade ett m\u00f6te ang\u00e5ende detta med producenterna lawrence gordon och lloyd levin. tidigare hade \u00e4ven gary busey en koppling till rollen. n\u00e4r morgan f\u00f6rst l\u00e4ste igenom serieromanen slutade han l\u00e4sa efter tre sidor d\u00e5 han m\u00e4rkte att the comedian blev m\u00f6rdad. han sade att han inte var intresserad av rollen, men blev uppmanad att forts\u00e4tta l\u00e4sa serieromanen f\u00f6r att f\u00e5 en f\u00f6rst\u00e5else f\u00f6r hur viktig the comedian egentligen \u00e4r f\u00f6r handlingen. morgan f\u00f6rklarade att han s\u00e5g rollen som en utmaning: \"av n\u00e5gon anledning, n\u00e4r du l\u00e4ser serieromanen, s\u00e5 hatar du inte honom [the comedian] fast\u00e4n han g\u00f6r saker som \u00e4r helt f\u00f6rkastliga. [...] mitt jobb \u00e4r att f\u00e5 detta att fungera i filmen s\u00e5 att den som ser filmen inte b\u00f6rjar hitta p\u00e5 urs\u00e4kter f\u00f6r honom, men \u00e4nd\u00e5 ska man inte hata honom som man borde f\u00f6r de saker han g\u00f6r.\" snyder tyckte att morgan var perfekt i rollen som the comedian \u00e4ven om morgan hade fr\u00e5gat snyder om inte the comedian kunde f\u00e5 sv\u00e4ra mer i filmen.\npatrick wilson som daniel \"dan\" dreiberg / nite owl: innan wilson fick rollen var b\u00e5de kevin costner och joaquin phoenix kandidater till att spela nite owl (phoenix var \u00e4ven tillt\u00e4nkt rollen som dr. manhattan under en period) och ocks\u00e5 john cusack, som var ett fan av serieromanen, hade uttryckt intresse f\u00f6r att spela nite owl. efter att snyder hade sett dramafilmen little children fr\u00e5n 2006, d\u00e4r wilson hade en av huvudrollerna och haley en av birollerna, valde snyder att ta in wilson f\u00f6r att spela nite owl. wilson var tvungen att g\u00e5 upp \u00f6ver 10 kilo i vikt f\u00f6r att kunna spela den n\u00e5got \u00f6verviktige dreiberg. wilson j\u00e4mf\u00f6rde dreiberg med en soldat som \u00e5terv\u00e4nder hem fr\u00e5n ett krig och k\u00e4nner att han inte l\u00e4ngre passar in i samh\u00e4llet. wilson har ocks\u00e5 beskrivit nite owls attackm\u00f6nster som \"h\u00e5rdh\u00e4nt och kraftinriktat\".\n\n\n== produktion och lansering ==\n\n\n=== f\u00f6rproduktion ===\nsedan 1986, n\u00e4r lawrence gordon och joel silver skaffade filmr\u00e4ttigheterna f\u00f6r watchmen \u00e5t twentieth century fox, har det funnits flera f\u00f6rs\u00f6k att skapa en filmversion av serieromanen. fox bad alan moore att skriva ett filmmanuskript baserat p\u00e5 hans ber\u00e4ttelse, men moore tackade nej till detta. i st\u00e4llet tog fox in manusf\u00f6rfattaren sam hamm som tog sig friheten att skriva om det komplicerade slutet till ett mer, enligt honom, hanterbart slut som inkluderade ett l\u00f6nnmord och en tidsparadox. fox valde att s\u00e4lja filmid\u00e9n 1991 och den k\u00f6ptes i st\u00e4llet upp av warner bros., som utn\u00e4mnde terry gilliam till regiss\u00f6r och charles mckeown till manusf\u00f6rfattare. de anv\u00e4nde delar av rorschachs dagbok som en sorts ber\u00e4ttarr\u00f6st och \u00e5terst\u00e4llde scener fr\u00e5n serieromanen som hamm hade tagit bort. gilliam och silver lyckades dock bara skrapa ihop $25 miljoner (vilket var en fj\u00e4rdedel av vad de beh\u00f6vde i filmbudget) eftersom deras tidigare filmprojekt hade \u00f6vertrasserat budget. gilliam \u00f6vergav projektet d\u00e5 han ans\u00e5g att watchmen var ofilmbar och han har sagt att \"[m]inska ner [ber\u00e4ttelsen] till en tv\u00e5\u2013tv\u00e5 och en halv-timmars film [...] hade gjort att sj\u00e4lva essensen av watchmen hade f\u00f6rsvunnit.\" efter att warner bros. hade gett upp hoppet om filmprojektet f\u00f6rs\u00f6kte gordon locka tillbaka gilliam som regiss\u00f6r f\u00f6r att se om han var intresserad av att filmen gjordes via ett oberoende filmbolag i st\u00e4llet. \u00e4nnu en g\u00e5ng tackade gilliam nej eftersom han ans\u00e5g att serieromanen hade gjort sig b\u00e4st som en femtimmars miniserie.i oktober 2001 p\u00e5b\u00f6rjades ett arbete mellan gordon och lloyd levin samt universal studios, d\u00e4r de hyrde in david hayter till att skriva manus och vara regiss\u00f6r f\u00f6r filmen. dock uppstod meningsskiljaktigheter och alla tre l\u00e4mnade universal, d\u00e4r gordon och levin senare uttryckte sitt intresse f\u00f6r att ta filmkonceptet till revolution studios i st\u00e4llet. detta projekt h\u00f6ll dock inte hos revolution studios och det rann slutligen ut i sanden. tidigt under 2002 spelades n\u00e5gra scener in som inneh\u00f6ll seriefigurer fr\u00e5n watchmen och dessa scener kom med i dokument\u00e4rfilmen the mindscape of alan moore. i juli 2004 tog paramount pictures \u00f6ver hayters manus och valde ut darren aronofsky som regiss\u00f6r. gordon och levin var kvar som producenter och samarbetade nu \u00e4ven med aronofskys kollega eric watson. paul greengrass tog \u00f6ver efter aronofsky, eftersom aronofsky i st\u00e4llet ville fokusera all sin kraft p\u00e5 the fountain. slutligen valde \u00e4ven paramount, precis som fox gjort tidigare, att l\u00e4gga ut filmid\u00e9n till f\u00f6rs\u00e4ljning.\ni oktober 2005 hade gordon och levin ett m\u00f6te med warner bros. f\u00f6r att se om de var intresserade av filmid\u00e9n \u00e4nnu en g\u00e5ng. warner bros. var imponerade av snyders arbete med 300 och valde att se om han var intresserad av att regissera watchmen. manusf\u00f6rfattaren alex tse blev nu ocks\u00e5 delaktig i projektet. han valde att ta med sina favoritdelar ur hayters manus, men \u00e4ven att \u00e5terg\u00e5 till att handlingen skulle utspela sig under kalla kriget. precis som snyder hade gjort med 300 valde han att anv\u00e4nda serieromanen som sitt storyboard. han f\u00f6rl\u00e4ngde slagsm\u00e5lsscenerna och lade ocks\u00e5 till en bihandling om energif\u00f6rs\u00f6rjning, f\u00f6r att p\u00e5 s\u00e5 s\u00e4tt g\u00f6ra filmen mer aktuell. \u00e4ven om snyder fr\u00e5n b\u00f6rjan sade att han inte skulle \u00e4ndra n\u00e5gra av figurernas utseende valde han senare att \u00e4nd\u00e5 g\u00f6ra nite owl mer skr\u00e4mmande och han gjorde dessutom om ozymandias dr\u00e4kt till en parodi p\u00e5 dr\u00e4kterna fr\u00e5n batman & robin.i juli 2007 p\u00e5b\u00f6rjades s\u00f6kandet efter sk\u00e5despelare som liknade k\u00e4nda personer fr\u00e5n den tidsperiod som filmen utspelade sig i, d\u00e5 snyder k\u00e4nde att detta skulle ge filmen en r\u00e4ttvis men satirisk k\u00e4nsla av 1980-talet. d\u00e4rf\u00f6r togs k\u00e4nda personer s\u00e5som richard nixon, leonid brezjnev, fidel castro, albert einstein, john f. kennedy, andy warhol, truman capote, elvis presley, mao zedong och bandet village people med i filmen. snyder har ocks\u00e5 sagt att de fr\u00e4mst letade efter unga sk\u00e5despelare, eftersom m\u00e5nga av scenerna utspelade sig via flashbacks och att det var l\u00e4ttare att \u00e5ldra sk\u00e5despelarna med hj\u00e4lp av smink \u00e4n att ta in en annan sk\u00e5despelare som skulle spela en \u00e4ldre version av samma roll. snyders son spelade dock en ung version av walter joseph kovacs medan snyder sj\u00e4lv spelade en av de amerikanska soldaterna under scenerna ur vietnamkriget. sk\u00e5despelaren thomas jane bj\u00f6ds in av snyder att medverka i filmen, men tackade nej eftersom han var f\u00f6r upptagen med andra projekt.\n\n\n=== inspelning ===\nsnyder hade fr\u00e5n en b\u00f6rjan hoppats p\u00e5 att filmningen skulle \u00e4ga rum mellan juni till september 2007, men detta blev uppskjutet och sj\u00e4lva filminspelningen b\u00f6rjade inte f\u00f6rr\u00e4n den 17 september samma \u00e5r. n\u00e5gra testscener spelades in under mars 2007, d\u00e4r wesley coller spelade rorschach. n\u00e5gra av dessa scener anv\u00e4ndes sedan i en trailer som sl\u00e4pptes tillsammans med 300.snyder ville fr\u00e5n b\u00f6rjan ha en filmbudget p\u00e5 $150 miljoner medan warner bros. helst s\u00e5g att filmen skulle kosta under $100 miljoner, d\u00e4r den slutgiltiga filmkostnaden l\u00e5g p\u00e5 runt $130 miljoner. inspelningen \u00e4gde rum i vancouver, d\u00e4r en modell byggdes upp som skulle likna new york och totalt 200 kulisser anv\u00e4ndes i filmen. inspiration f\u00f6r dessa kulisser kom fr\u00e5n bland annat filmerna mannen utan ansikte (1976), taxi driver (1976) och dr. strangelove eller: hur jag slutade \u00e4ngslas och l\u00e4rde mig \u00e4lska bomben (1964). en ljudisolerad studio anv\u00e4ndes f\u00f6r att spela in l\u00e4genhets- och kontorsscenerna medan scenerna p\u00e5 mars och antarktis spelades in med hj\u00e4lp av en greenscreen. under filminspelningens g\u00e5ng brukade snyder l\u00e4gga till repliker som f\u00f6rklarade superhj\u00e4ltarnas bakgrundshistorier f\u00f6r att p\u00e5 s\u00e5 s\u00e4tt h\u00e5lla sig s\u00e5 trogen serieromanen som m\u00f6jligt. den sista dagen f\u00f6r filminspelningen \u00e4gde rum den 19 februari 2008.\n\n\n=== postproduktion ===\nsnyders f\u00f6rsta version av filmen var runt 200 minuter l\u00e5ng. han fick r\u00e5det att klippa ned filmen och antog sk\u00e4mtsamt rollen som \"v\u00e4ktaren \u00f6ver serieromanens p\u00e5sk\u00e4gg\" medan filmstudion i st\u00e4llet ans\u00e5g att snyder skulle fokusera p\u00e5 filmens l\u00e4ngd och spelbarhet. snyder har sagt att han tyckte att det var v\u00e4ldigt sv\u00e5rt att klippa bort delar fr\u00e5n filmen eftersom han ans\u00e5g att alla sm\u00e5 detaljer kr\u00e4vdes f\u00f6r att de som s\u00e5g filmen skulle uppskatta den. han ans\u00e5g ocks\u00e5 att alla som arbetade med filmen under dess inspelning uppskattade filmen p\u00e5 ett helt annat s\u00e4tt \u00e4n de som arbetade p\u00e5 filmstudion gjorde; de s\u00e5g bara watchmen-filmen som \u00e4nnu en film och snyder tyckte att de h\u00e4ngde upp sig f\u00f6r mycket p\u00e5 hur l\u00e5ng filmen var. snyder lyckades klippa ned filmen till 165 minuter, d\u00e4r han sedan satt fast l\u00e4nge. till slut lyckades han dock klippa bort en scen till, den scen d\u00e4r hollis mason (den ursprunglige nite owl) d\u00f6r, vilket gjorde att filmen slutligen blev 162 minuter l\u00e5ng.tio specialeffektsf\u00f6retag hj\u00e4lpte till med filmen d\u00e4r det slutligen blev 1 100 vinklar som kr\u00e4vde specialeffekter i sig, varav en fj\u00e4rdel gjordes med hj\u00e4lp av datoranimering.\n\n\n=== alan moores och dave gibbons inblandning i filmatiseringen ===\n\nserieromanen watchmen, som filmen \u00e4r baserad p\u00e5, skrevs av f\u00f6rfattaren alan moore och illustrerades av serietecknaren dave gibbons. moore var fr\u00e5n en b\u00f6rjan begeistrad \u00f6ver id\u00e9n om en filmatisering av watchmen och 1987 ber\u00e4ttade han att hamm och han hade diskuterat en m\u00f6jlig film. moore k\u00e4nde att hamm skulle kunna f\u00e5nga upp sj\u00e4lva sj\u00e4len i serieromanen och \u00f6verf\u00f6ra den till en filmduk p\u00e5 ett v\u00e4rdigt s\u00e4tt. moore \u00e4ndrade senare \u00e5sikt och n\u00e4r gilliam var sammankopplad med filmen k\u00e4nde moore inte l\u00e4ngre att watchmen skulle kunna vara m\u00f6jlig att filmatisera. n\u00e4r hayter arbetade med filmen k\u00e4nde sig moore lite b\u00e4ttre till mods och sade att hayters manus var det n\u00e4rmaste n\u00e5gon hade kommit k\u00e4nslan fr\u00e5n serieromanen, men sade \u00e4ven att han \u00e4nd\u00e5 inte hade t\u00e4nkt att se filmen om den n\u00e5gonsin hade gjorts. n\u00e4r snyder slutligen tog \u00f6ver ansvaret f\u00f6r filmen gjorde moore det helt klart att han inte ville ha n\u00e5got med filmen att g\u00f6ra och sade \u00e5t filmstudion att ta bort hans namn fr\u00e5n eftertexterna. den monet\u00e4ra ers\u00e4ttningen han skulle f\u00e5tt f\u00f6r filmen valde han att oavkortat ge till gibbons. snyder accepterade moores beslut att inte vara involverad i filmatiseringen, men moore visade \u00f6ppet sitt missn\u00f6je \u00f6ver valet av regiss\u00f6r. moore sade att snyder hade stora problem med sin filmatisering av 300 och d\u00f6mde, utan att ha sett filmen, ut 300 som rasistisk, homofobisk och dum p\u00e5 ett sublimt s\u00e4tt, efter vad han hade h\u00f6rt andra s\u00e4ga om filmen.gibbons tyckte fr\u00e5n en b\u00f6rjan att tiden f\u00f6r en filmatisering av watchmen hade passerat och ans\u00e5g i st\u00e4llet att serieromanen borde ha spelats in runt den tid d\u00e5 batman-filmen fr\u00e5n 1989 var popul\u00e4r. n\u00e4r tiden sedan gick och ingen film gjordes om watchmen var gibbons glad \u00f6ver detta. han ans\u00e5g att watchmen f\u00f6rmodligen hade gjort sig b\u00e4st som en tv-serie i stil med the prisoner. n\u00e4r gibbons fick tid att l\u00e4sa igenom manuset som tse hade skrivit uppskattade han dock detta och gav ocks\u00e5 snyder n\u00e5gra tips p\u00e5 hur han kunde f\u00f6r\u00e4ndra manuset, vilka snyder f\u00f6ljde. gibbons blev nu involverad i arbetet med filmen och ritade ett storyboard f\u00f6r filmens alternativa slut tillsammans med watchmen-koloristen john higgins. moore hade inget emot att gibbons arbetade med filmen och han har sagt att gibbons beslut inte har p\u00e5verkat deras v\u00e4nskap p\u00e5 n\u00e5got s\u00e4tt.\n\n\n=== r\u00e4tteg\u00e5ng om upphovsr\u00e4tten till filmen ===\nden 14 februari 2008 l\u00e4mnade twentieth century fox in en st\u00e4mningsans\u00f6kan mot warner bros., d\u00e4r de h\u00e4vdade att warner bros. hade gjort intr\u00e5ng p\u00e5 fox upphovsr\u00e4tt till filmen. fox ans\u00e5g att de hade r\u00e4ttigheterna till att producera, eller \u00e5tminstone distribuera, filmen oavsett hur m\u00e5nga andra filmbolag som k\u00f6pte upp filmid\u00e9n och de valde d\u00e4rf\u00f6r att aktivt f\u00f6rs\u00f6ka stoppa filmen fr\u00e5n att distribueras av n\u00e5got annat filmbolag. warner bros. h\u00f6ll dock inte med om st\u00e4mningsans\u00f6kan och ans\u00e5g att de upphovsr\u00e4ttigheter som fox en g\u00e5ng hade var f\u00f6rbrukade. via gordon hade fox skaffat sig filmr\u00e4ttigheterna f\u00f6r watchmen 1986. n\u00e4r fox sedan valde att l\u00e4gga ut filmid\u00e9n f\u00f6r f\u00f6rs\u00e4ljning 1994 menade de att ett annat separat avtal fr\u00e5n 1991 gav dem r\u00e4ttigheterna att bland annat distribuera filmen. det fanns ocks\u00e5 en klausul i detta avtal d\u00e4r det stod att fox skulle f\u00e5 vara delaktiga i valet av medarbetare till filmid\u00e9n, och de p\u00e5stod att gordon inte meddelade dem n\u00e4r snyder blev inblandad i projektet 2005. fox h\u00e4vdade dessutom att de kontaktade warner bros. innan produktionen b\u00f6rjade 2005 och att de d\u00e5 ber\u00e4ttade f\u00f6r warner bros. att de br\u00f6t mot fox tidigare avtal. warner bros. p\u00e5stod att de inte k\u00e4nde till dessa avtal och sade \u00e4ven att fox 2005 hade avvisat hayters manus, vilket var grunden f\u00f6r det som slutligen skulle bli watchmen-filmen. de p\u00e5stod ocks\u00e5 att enligt ett av avtalen skulle inte fox ha n\u00e5gra distributionsr\u00e4ttigheter f\u00f6r filmen. i augusti 2008, under r\u00e4tteg\u00e5ngen om upphovsr\u00e4tten till filmen, sade d\u00e4rf\u00f6r warner bros. att de ans\u00e5g att domstolen borde ogilla \u00e5talet mot dem, vilket domstolen valde att inte g\u00f6ra.den 24 december 2008 kom domslutet av domaren gary allen feess, d\u00e4r feess gav fox viss upphovsr\u00e4tt till watchmen-filmen. en av advokaterna f\u00f6r fox sade sedan att de skulle f\u00f6rs\u00f6ka f\u00f6rsena lanseringen av filmen. levin avsl\u00f6jade i ett \u00f6ppet brev att b\u00e5de fox och warner bros. 2005 hade f\u00e5tt chansen att producera filmen. fox hade tackat nej till projektet medan warner bros. hade accepterat. i ett internt e-postmeddelande, skrivet av h\u00f6gt uppsatta medarbetare p\u00e5 fox, hade de kallat manuset till watchmen-filmen f\u00f6r \"ett av de mest obegripliga skitmanusen de hade l\u00e4st p\u00e5 m\u00e5nga \u00e5r.\"det rapporterades den 15 januari 2009 att fox och warner bros. hade f\u00f6rlikats. enligt f\u00f6rlikningsavtalet skulle fox f\u00e5 mellan 5 och 8,5 procent av filmens globala bruttoint\u00e4kter, men inga framtida upphovsr\u00e4ttigheter till filmen.\n\n\n=== marknadsf\u00f6ring ===\nwarner bros. games lanserade watchmen: the end is nigh, utvecklat av deadline games a/s, i samband med att watchmen-filmen sl\u00e4pptes. warner bros. beslutade att inte f\u00f6rs\u00f6ka stressa fram ett l\u00e4ngre watchmen-spel till filmens lansering utan valde i st\u00e4llet att dela upp det i tv\u00e5 kortare episoder f\u00f6r att p\u00e5 det s\u00e4ttet f\u00e5 b\u00e4ttre kvalitet p\u00e5 spelet. den f\u00f6rsta episoden av spelet lanserades den 4 mars 2009 medan den andra episoden lanserades den 30 juli samma \u00e5r. spelets handling \u00e4ger rum under 1970-talet och \u00e4r skriven av len wein, serieromanens redakt\u00f6r, d\u00e4r gibbons togs in som r\u00e5dgivare.den 4 mars 2009 lanserade glu mobile watchmen: the mobile game, vilket \u00e4r ett mobilspel i beat 'em up-genren. i detta spel tar spelaren kontrollen som b\u00e5de nite owl och the comedian n\u00e4r de sl\u00e5ss mot fiender i new york respektive vietnam. den 6 mars 2009 sl\u00e4pptes watchmen: justice is coming, vilket \u00e4r ett spel f\u00f6r iphone och ipod touch. spelet hade h\u00f6ga f\u00f6rv\u00e4ntningar p\u00e5 sig, men drabbades av b\u00e5de problem med speluppl\u00e4gget och n\u00e4tverksuppkopplingen.f\u00f6r att ytterligare marknadsf\u00f6ra filmen lanserades den animerade kortfilmsserien watchmen: motion comic, d\u00e4r det f\u00f6rsta avsnittet sl\u00e4pptes den 17 juli 2008 p\u00e5 itunes store och amazon video on demand. dc direct sl\u00e4ppte \u00e4ven actionfigurer baserade p\u00e5 watchmen i januari 2009.snyder skapade ett youtube-konto d\u00e4r han uppmanade fans att g\u00f6ra reklamfilmer f\u00f6r produkter som skulle kunna ha tillverkats av det fiktiva f\u00f6retaget veidt enterprises. producenterna till filmen lanserade ocks\u00e5 tv\u00e5 videor som skulle ge b\u00e4ttre f\u00f6rklaring till filmens bakgrund: den ena videon utspelade sig p\u00e5 1970-talet och handlade om 10-\u00e5rsjubileet av dr. manhattans f\u00f6rsta offentliga framtr\u00e4dande medan den andra videon gav en f\u00f6rklaring till keene-lagen, som antogs 1977 och f\u00f6rbj\u00f6d alla f\u00f6rkl\u00e4dda vigilanter. en hemsida under namnet the new frontiersman lanserades ocks\u00e5 f\u00f6r att marknadsf\u00f6ra filmen; new frontiersman var namnet p\u00e5 den tidning i serieromanen som rorschach skickade sin dagbok till.efter att trailern f\u00f6r filmen hade haft premi\u00e4r i juli 2008 sade dc:s d\u00e5varande vd paul levitz att dc hade tryckt om watchmen i en upplaga p\u00e5 900 000 exemplar f\u00f6r att m\u00f6ta efterfr\u00e5gan fr\u00e5n marknaden, \u00e4ven om de r\u00e4knade med att trycka om serieromanen i \u00f6ver en miljon exemplar \u00e5rligen. den 10 december 2008 publicerade dc den f\u00f6rsta delen av watchmen till samma pris som den hade 1986, n\u00e4mligen $1,50.\n\n\n=== tales of the black freighter och under the hood ===\nwatchmen inneh\u00e5ller en metaber\u00e4ttelse i form av tales of the black freighter, vilken filmatiserades och lanserades direkt till video. tales of the black freighter animerades av warner premiere och warner bros. animation och sl\u00e4pptes den 24 mars 2009 i usa. tales of the black freighter var fr\u00e5n b\u00f6rjan medskriven i manuset till watchmen-filmen, men \u00e4ndrades snabbt om fr\u00e5n att anv\u00e4nda riktiga sk\u00e5despelare till att bli en animerad ber\u00e4ttelse; detta eftersom det skulle ha kostat snyder $20 miljoner att spela in tales of the black freighter p\u00e5 det 300-liknande s\u00e4tt han ville ha. metaber\u00e4ttelsen var sedan t\u00e4nkt att vara med i bioversionen av filmen, men d\u00e5 filmen redan n\u00e4rmade sig en l\u00e4ngd p\u00e5 tre timmar klipptes tales of the black freighter bort. gerard butler, som snyder tidigare hade arbetat ihop med under 300, l\u00e5nade ut sin r\u00f6st till sj\u00f6mnannen, som har huvudrollen. butler hade sedan tidigare blivit lovad en roll i den version som skulle anv\u00e4nt riktiga sk\u00e5despelare. jared harris l\u00e5nade ut sin r\u00f6st till sj\u00f6mannens avlidne v\u00e4n ridley, som han hallucinerar att han talar med. snyder valde att l\u00e5ta butler och harris tillsammans spela in sina r\u00f6ster till filmen. tales of the black freighter \u00e4r 26 minuter l\u00e5ng och regisserades av daniel delpurgatorio och mike smith.p\u00e5 vissa utg\u00e5vor av tales of the black freighter finns det ocks\u00e5 med en dokument\u00e4r fr\u00e5n det fiktiva watchmen-universumet, kallad under the hood, som handlar om n\u00e5gra av rollfigurernas bakgrundshistorier. namnet under the hood kommer fr\u00e5n den fiktiva bok som hollis mason skrev i serieromanen. sk\u00e5despelarna till\u00e4ts att improvisera i de intervjuer som \u00e4r med i dokument\u00e4ren och f\u00f6r att spela in arkivfilmerna som visade minutemen anv\u00e4ndes bolexkameror. under the hood \u00e4r 38 minuter l\u00e5ng och regisserades av eric matthies.\n\n\n=== lagringsmedium och olika filmklippningar ===\nfilmen sl\u00e4pptes i en dvd-utg\u00e5va om en skiva den 5 augusti 2009 och samma dag sl\u00e4pptes \u00e4ven filmen i en blu-ray-utg\u00e5va om tv\u00e5 skivor i sverige. en kombinerad version med watchmen-filmen, tales of the black freighter och under the hood sl\u00e4pptes i en blu-ray-utg\u00e5va om tre skivor p\u00e5 samma dag som de tv\u00e5 andra versionerna i sverige. ut\u00f6ver dessa har tales of the black freighter och under the hood sl\u00e4ppts i b\u00e5de en dvd-utg\u00e5va om en skiva den 24 mars 2009 i usa samt den 6 april 2009 i storbritannien och i en blu-ray-utg\u00e5va om tv\u00e5 skivor den 24 mars 2009 i usa, d\u00e4r den andra skivan var en digital kopia.filmen har ocks\u00e5 sl\u00e4ppts i olika filmklippningsversioner, d\u00e4r director's cut-versionen av filmen sl\u00e4pptes i utg\u00e5vor om tv\u00e5 skivor p\u00e5 b\u00e5de dvd och blu-ray den 21 juli 2009 i usa. denna version \u00e4r n\u00e5got l\u00e4ngre (186 minuter j\u00e4mf\u00f6rt med det vanliga 162 minuter) och snyder har sagt att om filmen drog in tillr\u00e4ckligt med pengar skulle director's cut-versionen av filmen visas p\u00e5 biografer i new york och los angeles. en utg\u00e5va under namnet watchmen: the ultimate cut sl\u00e4pptes p\u00e5 dvd och blu-ray den 10 november 2009 i usa samt p\u00e5 ultra hd blu-ray den 2 december 2019 i sverige. i denna filmklippningsversion \u00e4r tales of the black freighter inklippt tillsammans med watchmen-filmen, vilket g\u00f6r att filmen \u00e4r 215 minuter l\u00e5ng, och b\u00e5de watchmen: motion comic och under the hood finns att tillg\u00e5 i watchmen: the ultimate cut.\n\n\n== mottagande ==\n\n\n=== kommersiell respons ===\nwatchmen har dragit in $185 258 983, d\u00e4r $107 509 799 av denna summa var inom usa och resterande $77 749 184 i resten av v\u00e4rlden. filmen drog in totalt $1 115 137 i sverige, varav $291 367 av dessa var under \u00f6ppningshelgen. filmen, som b\u00f6rjade visas vid midnatt den 5 mars 2009 i usa, drog in $4,6 miljoner under denna visning, vilket var ungef\u00e4r dubbelt s\u00e5 mycket som snyders tidigare film 300 drog in vid sin midnattsvisning. filmens \u00f6ppningshelg var den mest kommersiellt framg\u00e5ngsrika av n\u00e5gon av filmatiseringarna av moores verk och bara under \u00f6ppningshelgen hade filmen dragit in mer pengar \u00e4n under hela tiden from hell (en filmatisering av ett annat av moores verk) visades p\u00e5 biograferna. \u00e4ven om filmen drog in mindre pengar under sin \u00f6ppningshelg j\u00e4mf\u00f6rt med 300 ans\u00e5g warner bros. distributionschef dan fellman att man inte kunde j\u00e4mf\u00f6ra filmerna eftersom watchmen-filmen var ungef\u00e4r 45 minuter l\u00e4ngre \u00e4n 300, vilket gjorde att den hade f\u00e4rre visningar per dygn. filmen kom ocks\u00e5 p\u00e5 sj\u00e4tte plats vad det g\u00e4llde filmer med restricted-klassificering som drog in mest pengar under 2009, d\u00e4r den hamnade bakom baksm\u00e4llan, inglourious basterds, district 9, paranormal activity och it's complicated.\n\n\n=== kritisk respons ===\nrecensionerna f\u00f6r filmen var blandade, men \u00f6verv\u00e4gande positiva. p\u00e5 metacritic har filmen betyget 56 av 100, baserat p\u00e5 39 recensioner. p\u00e5 rotten tomatoes har filmen betyget 65 procent, baserat p\u00e5 310 recensioner.patrick kolan p\u00e5 ign gav filmen h\u00f6gsta betyg och skrev att detta var en filmatisering som han hade l\u00e4ngtat efter, men som han aldrig trodde att han skulle f\u00e5 uppleva. kyle smith p\u00e5 new york post gav \u00e4ven han filmen h\u00f6gsta betyg och j\u00e4mf\u00f6rde den med stanley kubrick-filmerna 2001 \u2013 ett rymd\u00e4ventyr, a clockwork orange och dr. strangelove eller: hur jag slutade \u00e4ngslas och l\u00e4rde mig \u00e4lska bomben. recensenten roger ebert gav filmen h\u00f6gsta betyg och ans\u00e5g att den borde ses mer \u00e4n en g\u00e5ng f\u00f6r att tittaren skulle kunna ta \u00e5t sig hela dess inneb\u00f6rd. richard corliss p\u00e5 time ans\u00e5g att filmen delvis b\u00e5de var underbar och magnifik, men han var \u00e4nd\u00e5 inte helt n\u00f6jd med slutresultatet. jonathan crocker p\u00e5 total film kallade filmen f\u00f6r \"kompromissl\u00f6s, okommersiell och unik\" och gav den 4 av 5 i betyg. ian nathan p\u00e5 empire tyckte inte att filmen var som serieromanen, men att det var en ganska bra filmatisering av snyder. nathan gav filmen betyget 4 av 5. nick dent p\u00e5 time out sydney gav ocks\u00e5 filmen 4 av 5 i betyg, men ans\u00e5g \u00e4nd\u00e5 att moore hade r\u00e4tt i att en filmatisering aldrig skulle kunna bli lika bra som serieromanen.filmen fick ocks\u00e5 en del negativ kritik. recensenten owen gleiberman fr\u00e5n entertainment weekly ans\u00e5g att snyder f\u00f6rs\u00f6kte f\u00e5 in f\u00f6r m\u00e5nga detaljer i filmen och p\u00e5 grund av detta k\u00e4nde gleiberman att snyder satte krokben f\u00f6r sig sj\u00e4lv, n\u00e5got som noah berlatsky p\u00e5 chicago reader, david edelstein p\u00e5 new york och justin chang p\u00e5 variety h\u00f6ll med om. philip kennicott p\u00e5 the washington post tyckte att filmen var tr\u00e5kig och att den inte n\u00e5dde upp till samma kvalitet som serieromanen. devin gordon p\u00e5 newsweek ans\u00e5g att filmatiseringen f\u00f6ljde serieromanen p\u00e5 ett n\u00e4stan ordagrant s\u00e4tt och att det var det stora problemet med filmen. donald clarke p\u00e5 the irish times tyckte att filmen var smakl\u00f6s och kirk honeycutt p\u00e5 the hollywood reporter kallade watchmen-filmen f\u00f6r \"2009 \u00e5rs f\u00f6rsta floppfilm.\"geoff boucher p\u00e5 los angeles times analyserade filmens blandade mottagande och ans\u00e5g att den skulle forts\u00e4tta att engagera b\u00e5de personer som gillade den och personer som ogillade den, likt tidigare filmer s\u00e5som eyes wide shut, the passion of the christ och fight club.\n\n\n==== i sverige ====\njohan riben fr\u00e5n cin\u00e9.se skrev att filmen var s\u00e5 n\u00e4ra ett m\u00e4sterverk man kunde komma och tyckte att \"[s]k\u00e5despelet \u00e4r oklanderligt, historien \u00e4r v\u00e4lskriven, actionscenerna \u00e4r fantastiska [och] den visuella stilen h\u00e4pnande.\" riben gav filmen 4 av 5 i betyg. bodil juggas p\u00e5 arbetarbladet beskrev filmen som \"[n]\u00e4stan tre timmars d\u00e5nande blodsdrama\" och \"[g]alet snyggt f\u00f6r \u00f6gat\" samt p\u00e5pekade att \u00f6verf\u00f6ringen fr\u00e5n serieroman till film hade gjorts p\u00e5 ett v\u00e4ldigt smart s\u00e4tt. juggas gav filmen 3 av 5 i betyg. peo sandholm fr\u00e5n bio.nu skrev att filmen var gjord p\u00e5 ett mer v\u00e5ldsamt s\u00e4tt \u00e4n serieromanen och skrev att den visuellt sett \u00e4r b\u00e4ttre \u00e4n snyders f\u00f6rra film 300. sandholm gav filmen 3 av 5 i slutbetyg. mattias dahlstr\u00f6m p\u00e5 helsingborgs dagblad kallade watchmen-filmen f\u00f6r \"klart sev\u00e4rd\" och skrev att snyders val att g\u00f6ra om slutet inte gjorde s\u00e5 mycket eftersom det nya slutet passade filmen b\u00e4ttre. dahlstr\u00f6m gav filmen 3 av 5 i betyg. nils nordgren p\u00e5 svenska dagbladet skrev att filmen fokuserade mycket p\u00e5 action och han beskrev filmens f\u00f6rsta h\u00e4lft som \"rent m\u00e4sterlig superhj\u00e4lteaction, med ett intensivt driv som l\u00e4mnar alla spindelm\u00e4n, mutanter och l\u00e4derlappar l\u00e5ngt bakom sig.\" nordgren gav filmen slutbetyget 4 av 6.filmen fick negativ kritik \u00e4ven i sverige. mattias oscarsson p\u00e5 sydsvenskan skrev att filmen var r\u00f6rig och han ans\u00e5g att det var m\u00e4rkligt att filmskaparna inte hade uppdaterat ber\u00e4ttelsen fr\u00e5n 1980-talet. han undrade \u00e4ven om \"snyder riktigt f\u00f6rst\u00e5tt vad boken handlar om\" och gav filmen slutbetyget 2 av 5. lars b\u00f6hlin p\u00e5 v\u00e4sterbottens folkblad skrev att han inte ans\u00e5g att en snygg yta gjorde en bra film och n\u00e4mnde att \"f\u00f6r att handla s\u00e5 mycket om storpolitik \u00e4r den [filmen] m\u00e4rkligt opolitisk\" samt \"f\u00f6r att handla s\u00e5 mycket om 'm\u00e4nniskans natur' \u00e4r den [filmen] m\u00e4rkligt tom p\u00e5 empati.\" b\u00f6hlin gav filmen betyget 2 av 5. jens peterson p\u00e5 aftonbladet skrev att \"[f]\u00f6r den som vill ha snabb action \u00e4r 'watchmen' f\u00f6r r\u00f6rig. f\u00f6r den som vill ha n\u00e5got att t\u00e4nka p\u00e5 \u00e4r filmen f\u00f6r ytlig. den \u00e4r varken 'bourne' eller 'babel'. 'the dark knight' och 'spiderman'-filmerna s\u00e4ger mer om dilemmat att vara en maskerad hj\u00e4lte med tr\u00e5kig vardagsidentitet.\" peterson beskrev filmen som en \"dussinfilm\" och gav den 3 av 5 i betyg. jesper larsson p\u00e5 city beskrev filmen som en blandning mellan taxi driver, blade runner och seven, men skrev ocks\u00e5 att ber\u00e4ttarstrukturen \u00e4r \"hackigt komplex\" och att \"[k]ombinationen av effekthysterisk sci-fi, stenh\u00e5rt relevant satir och ett upphetsat gorefrosseri i m\u00e4nniskans 'm\u00f6rka sidor' blir till slut r\u00e4tt illaluktande.\" larsson gav filmen 3 av 5 i betyg. miranda sigander p\u00e5 expressen skrev att watchmen-filmen b\u00f6rjade bra, men att det inte gick ihop mot slutet och hon beskrev filmen som \"en coolt f\u00f6rpackad sm\u00e4llkaramell utan mycket inneh\u00e5ll.\" sigander gav filmen 3 av 5 i slutbetyg. emma engstr\u00f6m p\u00e5 g\u00f6teborgs-posten beskrev filmen som en \"utmattande, n\u00e4ra tre timmar l\u00e5nga [sic] vandring i en deprimerande brutal seriev\u00e4rld\" och undrade om filmen inte hade gjort sig b\u00e4ttre som en tv-serie. engstr\u00f6m gav filmen 3 av 5 i betyg. c-g karlsson p\u00e5 metro skrev att han ans\u00e5g att filmen var b\u00e4ttre \u00e4n 300, men att den \u00e4nd\u00e5 k\u00e4ndes \"svulstig\" och \"baktung\". karlsson gav filmen 3 av 5 i slutbetyg.\n\n\n==== utm\u00e4rkelser och efterm\u00e4le ====\nfilmen vann ganska f\u00e5 priser, men mottog \u00e4nd\u00e5 saturn awards i kategorierna best fantasy film, best costume (gjorda av michael wilkinson) och best special edition dvd release (f\u00f6r watchmen: the ultimate cut). filmen vann \u00e4ven en scream award i kategorin best comic book movie och en bmi film music award gick till komposit\u00f6ren tyler bates.fantomex, en superhj\u00e4lte fr\u00e5n x-men-universumet, h\u00e4rmar en av rorschachs repliker i serietidningen uncanny x-men nummer 525 fr\u00e5n 2010 innan han s\u00e4ger att han tyckte att watchmen-filmen var dum. snyder kommenterade i mars 2014 att watchmen-filmen sannolikt var hans favoritfilm bland de han hade regisserat.\n\n\n== litteratur ==\nden 10 februari 2009 sl\u00e4ppte f\u00f6rlaget titan books tre b\u00f6cker som var direkt relaterade till watchmen-filmen. den f\u00f6rsta av dessa var watchmen: the film companion, skriven av peter aperlo. boken \u00e4r indelad i sex huvudkapitel: \"pre-production\", \"world of watchmen\", \"the characters\", \"production\", \"post-production\" och \"making manhattan\". boken inneh\u00e5ller ocks\u00e5 fotografier fr\u00e5n filmen och n\u00e5gra av fotografierna h\u00e4rifr\u00e5n finns \u00e4ven med i den andra boken: watchmen: the art of the film, \u00e4ven den skriven av peter aperlo. denna bok \u00e4r indelad i fem huvudkapitel: \"concept art\", \"sets\", \"props\", \"owlship\", \"costumes and posters\". boken inneh\u00e5ller mycket concept art, men ocks\u00e5 en hel del fotografier fr\u00e5n filmen.den tredje boken, kallad watchmen: portraits, \u00e4r skriven av clay enos. den inneh\u00e5ller flera portr\u00e4ttfotografier p\u00e5 sk\u00e5despelarna i filmen och skiljer sig p\u00e5 s\u00e5 s\u00e4tt fr\u00e5n de andra b\u00f6ckerna som mestadels har fotografier tagna direkt fr\u00e5n filmen. enos har sagt att det tog honom 106 dagar att fotografera allt material och att han i slut\u00e4ndan hade runt 45 000 fotografier att arbeta med, varav ungef\u00e4r 7 000 av dessa var portr\u00e4ttfotografier. han har \u00e4ven sagt att hela boken sattes ihop under en helg och att de som valde ut vilka fotografier som skulle vara med i boken var han sj\u00e4lv, zack snyder, deborah snyder och wesley coller.\n\n\n== musik ==\nb\u00e5de ett soundtrack och ett album med tyler bates filmmusik sl\u00e4pptes f\u00f6r watchmen. \n\n\n=== watchmen: music from the motion picture ===\nsoundtracket till filmen sl\u00e4pptes p\u00e5 itunes av reprise records den 27 februari 2009. tre av l\u00e5tarna p\u00e5 detta album \u00e4r skrivna av bob dylan (\"desolation row\", \"all along the watchtower\" och \"the times they are a-changin'\"), men endast den senare framf\u00f6rdes av dylan sj\u00e4lv p\u00e5 music from the motion picture. musikvideon f\u00f6r my chemical romances coverversion av \"desolation row\" regisserades av snyder.n\u00e5gra av l\u00e5tarna p\u00e5 albumet n\u00e4mns ocks\u00e5 i serieromanen, s\u00e5som simon and garfunkels \"the sound of silence\", leonard cohens \"hallelujah\" och dylans \"the times they are a-changin'\". p\u00e5 albumet finns \u00e4ven delar av l\u00e5tarna \"prophecies\" och \"pruit igoe\" med, som fr\u00e5n b\u00f6rjan komponerades av philip glass till koyaanisqatsi. \"pirate jenny\", som finns med p\u00e5 albumet, anspelar p\u00e5 \"seer\u00e4uber-jenny\" fr\u00e5n bertolt brechts och kurt weills musikteaterpj\u00e4s tolvskillingsoperan, som i sin tur ligger till grund f\u00f6r metaber\u00e4ttelsen tales of the black freighter.\n\n\n==== l\u00e5tlista ====\n\n\n=== watchmen: original motion picture score ===\nfilmmusiken till filmen sl\u00e4pptes samtidigt som soundtracket till filmen. l\u00e5ten \"requiem\" \u00e4r ett utdrag fr\u00e5n wolfgang amadeus mozarts introitus ur hans \"requiemm\u00e4ssa i d-moll\", som spelas i slutet av filmen.\n\n\n==== l\u00e5tlista ====\nalla l\u00e5tar \u00e4r skrivna och komponerade av tyler bates, om inte annat anges. \n\n\n== anm\u00e4rkningar ==\n\n\n== referenser ==\nden h\u00e4r artikeln \u00e4r helt eller delvis baserad p\u00e5 material fr\u00e5n engelskspr\u00e5kiga wikipedia, watchmen (film), 28 maj 2012.\n\n\n=== noter ===\n\n\n=== k\u00e4llor ===\nhughes, david (2002; 2008) (p\u00e5 engelska). who watches the watchmen? \u2013 how the greatest graphic novel of them all confounded hollywood: the greatest sci-fi movies never made. chicago review press. isbn 1556524498; isbn 1845767551 \nreynolds, richard (1992) (p\u00e5 engelska). super heroes: a modern mythology. b. t. batsford ltd. isbn 0713465603 \nwright, bradford w. (2001) (p\u00e5 engelska). comic book nation: the transformation of youth culture in america. johns hopkins. isbn 0801874505 \n\n\n=== engelska originalcitat ===\n\n\n== externa l\u00e4nkar ==\n\nfilmens officiella webbplats, utgiven av produktionsbolaget warner bros.\nwatchmen p\u00e5 internet movie database\n\nwatchmen p\u00e5 allmovie (engelska)\n\nwatchmen p\u00e5 rotten tomatoes (engelska)"