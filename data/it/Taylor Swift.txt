Taylor Alison Swift (West Reading, 13 dicembre 1989) è una cantautrice e attrice statunitense.
Nel 2006 firma il suo primo contratto discografico con la Big Machine Records, pubblicando l'album in studio di debutto Taylor Swift, che rimane all'interno della classifica statunitense per 283 settimane con un totale di 5 milioni di copie vendute complessivamente. Nel 2008 pubblica Fearless, album che l'ha portata alla ribalta in tutto il mondo, grazie anche al singolo Love Story, che diventa la canzone country più venduta della storia. Quell'anno il New York Times ha descritto Taylor Swift come «una delle migliori autrici del pop, il personaggio più dotato di senso pratico della scena country e più in contatto con la propria vita interiore rispetto alla maggior parte degli adulti».Nel 2011 la rivista Forbes l'ha inclusa al settimo posto fra le celebrità più importanti del mondo, con un reddito di 45 milioni di dollari guadagnati durante l'anno. Nello stesso anno è entrata nel Guinness World Record per "la più veloce vendita digitale" con Speak Now e per il maggior numero di canzoni in classifica simultaneamente di un'artista femminile. Anche nel 2013 si riconferma come l'artista ad aver guadagnato di più durante l'anno secondo Billboard, grazie soprattutto al Red Tour.Nel 2014 pubblica il suo quinto album 1989, che ha venduto oltre 25 milioni di copie nel mondo e a cui ha fatto seguito il The 1989 World Tour.Taylor Swift ha venduto circa 200 milioni di copie a livello globale tra album e singoli digitali, entrando nella lista degli artisti musicali con maggiori vendite nell’era digitale.Durante la premiazione agli MTV Video Music Awards 2015, Taylor Swift è stata l'artista più nominata, con 13 candidature, e la più premiata, ricevendo 4 statuette, inclusa quella per Video dell'anno con Bad Blood. I video di Bad Blood, Shake It Off, Look What You Made Me Do, Blank Space e You Belong with Me raggiungono il miliardo di visualizzazioni, rendendola la seconda artista femminile a raggiungere un tale traguardo.
Nel 2016 Forbes la incorona come celebrità più pagata del mondo con 170 milioni di dollari guadagnati nell'ultimo anno. Nel giugno 2017 Forbes stima che il patrimonio dell'artista sia di 280 milioni di dollari. Ad agosto 2018 ha un patrimonio di 320 milioni di dollari. Per il 2019 Forbes stima il suo patrimonio a 360 milioni di dollari. Nel 2021, Forbes stima 550 milioni di dollari. Al giugno 2023, la stima è di 740 milioni di dollari, per poi salire a 1.1 miliardi nell’ottobre del 2023.Nel 2019 viene nominata "Artista del Decennio" dagli American Music Awards, dove vince anche il premio per "Artista dell'anno". Inoltre, le viene consegnato il titolo di "Donna del decennio" da Billboard. Nel 2019 è stata proclamata l'ottava cantante di maggior successo di tutti i tempi nelle classifiche statunitensi Billboard Hot 100 e la Billboard 200, seconda tra le artiste femminili.
I suoi album Fearless, 1989 e Taylor Swift entrano nella Top 10 della classifica degli album femminili di maggior successo di tutti i tempi, rispettivamente alla seconda, quinta e nona posizione.
Nel 2020, con l’album Folklore e il singolo Cardigan e successivamente l’album Evermore e il singolo Willow diventa la prima artista nella storia a debuttare alla prima posizione in entrambe le classifiche Billboard Hot 100 e Billboard 200 nella stessa settimana per due volte.È l'artista donna con più settimane (53 totali) trascorse alla prima posizione della classifica Billboard 200 nella storia: ha infatti superato il record femminile precedentemente detenuto da Whitney Houston (46 settimane totali). Sempre all'interno della stessa classifica, occupa il terzo posto come artista con più settimane trascorse in prima posizione nella storia, dietro solamente ai Beatles e a Elvis Presley.
Il 31 ottobre 2022 diventa ufficialmente la prima artista nella storia a occupare l'intera top 10 della classifica Billboard Hot 100 dopo il rilascio, in data 21 ottobre 2022, del suo decimo album Midnights. Dopo il rilascio di 1989 (Taylor's Version), Swift ottiene 13 album che raggiungono la vetta della classifica Billboard, oltre a 229 canzoni entrate nella classifica Billboard Hot 100 di cui 11 hanno raggiunto la posizione #1.
Possiede una Laurea honoris causa in Belle Arti conferitale dalla New York University in virtù della qualità del suo lavoro artistico espresso nel corso della sua carriera. Ha ricevuto il riconoscimento insieme ai laureandi della classe 2022 durante la cerimonia del 18 maggio 2022 presso lo Yankee Stadium; in quell'occasione ha inoltre tenuto un discorso rivolto agli studenti.


== Biografia ==
Taylor Alison Swift è nata il 13 dicembre 1989 a West Reading, in Pennsylvania (USA), da Scott Kingsley Swift, ex agente di cambio di Merrill Lynch, e Andrea Gardner Swift (nata Finlay, casalinga e figlia della cantante d'opera e personalità della tv americana Marjorie Finlay), crescendo insieme a loro e suo fratello minore Austin Kingsley (11 marzo 1992) in una fattoria nella città di Reading. Si appassiona alla musica country a 6 anni, quando ascolta per la prima volta brani di LeAnn Rimes, Patsy Cline e Dolly Parton, ma la sua prima vera passione è stata quella per la poesia: leggeva componimenti di Shel Silverstein e libri di Dr. Seuss. Dichiarerà anni dopo alla rivista Rolling Stone: «La poesia è ciò che mi ha trasformata in una cantautrice».A 10 anni entra a far parte della compagnia teatrale per bambini Theatre Kids Live di Kirk Cremer. Affascinata dalla recitazione e dalla musica, ben presto è indecisa su quale strada intraprendere, e Cremer la spinge verso una carriera musicale e le trova un locale dove esibirsi. All'età di 12 anni, con l'aiuto di un tecnico riparatore di computer, impara a suonare tre accordi sulla chitarra. Si diletta nella composizione e scrive la sua prima canzone, intitolata Lucky You.


=== Prime esperienze artistiche ===
All'età di undici anni, accompagnata dalla madre, va per la prima volta in visita a Nashville, dove riceve lezioni di canto da Brett Manning. Speranzosa di ottenere un contratto discografico, distribuisce una demo di canzoni in karaoke da lei interpretate ad ogni etichetta presente nel music row di Nashville. Riceve svariati rifiuti, non solo dalle case discografiche ma anche dai suoi pari. Al suo ritorno in Pennsylvania viene invitata a cantare allo US Open Tennis Tournament; questa esibizione attira sulla giovane cantante molte attenzioni. Una persona in particolare viene colpita dal suo talento, Dan Dymtrow, allora manager di Britney Spears, che decide di seguire la precoce Swift nella sua carriera. Dopo due anni viene contattata da una casa discografica, la RCA Records, con cui lavora per qualche tempo. Per facilitare il suo ingresso nel business musicale i genitori decidono di trasferirsi nel 2004 a Handersonville, in Tennessee. Lì scrive una canzone intitolata The Outside, che viene inserita nella raccolta della Maybelline, Chicks with Attitude, un disco contenente brani di giovani talenti emergenti.Nel maggio del 2005 viene assunta come autrice di canzoni dalla SONY/ATV Tree, risultando la più giovane mai assunta dalla società. A quindici anni rifiuta di rinnovare per un altro anno il contratto con la RCA, in quanto l'etichetta non le permette di registrare le canzoni da lei composte. Continua ad esibirsi a Nashville, e qui al Bluebird Cafe, riesce a catturare l'attenzione di Scott Borchetta, che le propone di essere la prima artista della sua casa discografica appena fondata, la Big Machine Records, sua etichetta fino al 19 novembre 2018.


=== 2006-2008: Taylor Swift e Beautiful Eyes ===
Firmato il contratto con la Big Machine Records, comincia a registrare le canzoni che avrebbero formato il suo primo album in studio dopo gli orari scolastici. La prima canzone incisa, Tim McGraw, è poi divenuta suo singolo di debutto. Emozionata per il lancio del suo primo singolo, trascura gli studi che poi lascia definitivamente per dedicarsi all'incisione delle undici tracce che avrebbero composto l'album Taylor Swift. Riprende a studiare privatamente e si diploma qualche anno dopo.Il 24 ottobre dello stesso anno la BMR pubblica il suo primo album, Taylor Swift. L'album ha ricevuto un buon riscontro negli Stati Uniti, debuttando alla posizione diciannove della Billboard 200, vendendo 39 000 copie nella sua prima settimana. Il lavoro di Taylor Swift risulta essere diverso da quello di altri artisti country che hanno ottenuto il suo stesso successo: è infatti, come scritto da Jack Lowe di About, una fusione di country tradizionale e moderno. Inoltre, Taylor Swift, è l'album con la più lunga permanenza nella Billboard 200 del decennio 2000-2010, essendo rimasto in classifica per 257 settimane.Come secondo singolo viene scelto Teardrops on My Guitar, lanciato sul mercato il 24 febbraio 2007. Il brano ha raggiunto la posizione numero due della Country Songs e la trentatré della Billboard Hot 100; è stata ri-distribuita nel tardo 2007 con un remix pop che l'ha portata alla posizione tredici della Billboard Hot 100 e alla undici della Pop Songs.Nell'ottobre 2007 le capacità compositive di Taylor Swift sono emerse alla Nashville Songwriters Association International, che le ha reso onore con il premio di "Compositrice e artista dell'anno", che l'ha resa anche la più giovane ad aver mai ricevuto tale premio. Nel novembre dello stesso anno è stata premiata dalla Country Music Association con il "CMA Horizon Award", ossia il premio per il miglior artista emergente, e si è esibita durante la cerimonia con Our Song, il terzo singolo estratto da Taylor Swift, che ha poi raggiunto la vetta della classifica country statunitense nella settimana del 22 dicembre 2007. Our Song ha raggiunto la prima posizione della Country Songs, classifica basata sul successo radiofonico dei vari brani, saltando di cinque posti dalla sesta, dove si trovava la settimana precedente; questo è stato il più rapido e grande passaggio alla numero uno dal gennaio 1998, quando anche Just to See You Smile di Tim McGraw effettuò lo stesso balzo. Our Song ha trascorso sei settimane al primo posto della classifica country ed è anche arrivata alla posizione numero sedici della Billboard Hot 100 e alla 24 della Pop 100.
Swift ha registrato un EP natalizio intitolato Sounds of the Season: The Taylor Swift Holiday Collection, pubblicato nell'ottobre 2007. L'album è composto da interpretazioni di classici natalizi quali Last Christmas, White Christmas, Santa Baby e Silent Night, e due brani originali scritti dalla cantante, intitolati Christmases When You Were Mine e Christmas Must Be Something More. L'EP ha riscontrato un discreto successo negli Stati Uniti, dove ha raggiunto la top venti della Billboard Hot 100, la classifica country e della classifica degli album natalizi. L'anno seguente ha ricevuto una nomination ai Grammy Award del nella categoria "migliore artista emergente", premio andato poi a Amy Winehouse. Il successivo singolo, il fortunato Picture to Burn, è stato il quarto singolo ad essere estratto dal suo album di debutto. La canzone è stata lanciata agli inizi del 2008 e la sua ascesa è culminata alla terza posizione della Billboard Country Songs nella primavera dello stesso anno. Il 15 gennaio 2008 è stato pubblicato l'EP Live from Soho, contenente sei suoi successi cantati live e due inediti.Nell'aprile del 2008 è stata premiata alla decima edizione degli Annual Young Hollywood Award con il premio Superstar of Tomorrow; è così divenuta la prima musicista nella storia delle premiazioni a vincere in tale categoria. La Big Machine Records scelse come singolo di chiusura dell'album Should've Said No, pubblicato il 19 maggio 2008. Il brano è stato eseguito live alla 43ª edizione degli Academy of Country Music Award. Verso la fine della canzone la cantante ha stupito il pubblico con una cascata d'acqua sul palco. Ha successivamente affermato che avrebbe desiderato fare un'esibizione con acqua sul palco e cambio d'abiti sin da quando aveva dieci anni. Quella stessa sera ha vinto l'Academy of Country Music Award come Miglior artista emergente. Dell'album di debutto è stata anche messa in commercio una versione deluxe, che include tre brani inediti: I'm Only Me When I'm with You, Invisible e A Perfectly Good Heart.Nell'estate 2008 è stato pubblicato Beautiful Eyes, un EP venduto esclusivamente nella catena di negozi Wal-Mart. Esso contiene due brani inediti e delle versioni alternative dei successi di Taylor Swift. L'album ha venduto 45 000 copie nella sua prima settimana, debuttando al primo posto della Billboard Top Country Albums e al nono nella Billboard 200. Con Taylor Swift al secondo posto nella stessa settimana, è diventata la prima artista a mantenere le prime due posizioni della Top Country Albums da quando LeAnn Rimes fece lo stesso nel 1997.


=== 2008-2009: Fearless ===
L'11 novembre 2008 viene pubblicato il suo secondo album, Fearless, che ha raggiunto il primo posto nella Billboard 200. È il primo album di un'artista femminile nella storia della musica country a rimanere al primo posto per almeno undici settimane in tale classifica. Con la vendita in sette giorni di 592 304 copie. White Horse, un brano più malinconico, è stato pubblicato come singolo l'8 dicembre 2008. L'anteprima del video musicale è avvenuta il 7 febbraio 2009. Il singolo è riuscito a raggiungere la vetta della classifica country statunitense.Un altro brano, You Belong with Me, pubblicato il 4 novembre 2008 su iTunes a scopo promozionale e il 21 aprile 2009 come singolo effettivo, ha riscosso un notevole successo in patria. Si è inoltre piazzata alla terza posizione in Canada e alla quinta in Australia e in Nuova Zelanda. Certificato disco di platino in quattro Paesi, sei volte nei soli Stati Uniti, ha venduto oltre 3 800 000 copie. You Belong with Me è stato nominato alla 52ª edizione dei Grammy Award nelle categorie Canzone dell'anno, Registrazione dell'anno e Miglior interpretazione vocale femminile pop.
Multipremiata dalle associazioni di musica country come l'Academy of Country Music e la Country Music Association che in totale le hanno fatto portare a casa nove premi, tra cui l'Academy's Crystal Milestone Award, consegnato per aver venduto più album di qualsiasi altro artista di qualsiasi genere in tutto il 2008 e il successo mondiale del suo singolo Love Story, e l'International Artist Achievement Award, consegnato a quegli artisti che si sono contraddistinti ed hanno apportato un grande beneficio alla musica country. Ha sbancato anche gli American Music Award, dove ha vinto cinque premi: Artista dell'anno, Miglior album country, Artista femminile pop/rock, Artista femminile country e Artista adult contemporary.A gennaio 2009 Taylor Swift ha annunciato il suo primo tour promozionale. Inizialmente annunciò che il tour avrebbe toccato 54 città in 39 stati e province diversi tra Stati Uniti e Canada. A giugno fu annunciata la seconda parte del tour che avrebbe toccato anche Oceania, Europa e Asia. Furono successivamente aggiunte altre 37 date al Fearless Tour per il Nord America, da marzo a giugno 2010. Fearless è stato l'album più venduto del 2009 negli Stati Uniti con più di 3 200 000 copie. La cantante si è assicurata la prima e seconda posizione in cima alla Nielsen's BDS Top 10 delle canzoni più ascoltate in radio dell'anno di tutti i generi, rispettivamente con You Belong with Me e Love Story. L'album ha trascorso oltre 190 settimane, ossia più di tre anni, sulla Billboard 200. Inoltre, dopo la pubblicazione del suo secondo album, Taylor Swift ha registrato una nuova canzone, Crazier, inclusa nella colonna sonora del film in cui ha avuto un piccolo ruolo, Hannah Montana: The Movie. Il brano è entrato nella Billboard Hot 100 alla posizione numero 14.


=== 2010-2011: Speak Now ===
Il 19 gennaio 2010 viene pubblicato su iTunes il brano Today Was a Fairytale, contenuto nella colonna sonora del film Appuntamento con l'amore. Il brano ha debuttato alla seconda posizione della Billboard Hot 100 registrando nella prima settimana oltre 325.000 vendite. Grazie a questo brano, Taylor Swift ha raggiunto un altro record, quello di artista femminile con maggior numero di download nella prima settimana, sorpassato a gennaio 2011 da Britney Spears e il mese successivo da Lady Gaga.
Speak Now, il terzo album in studio di Taylor Swift, è stato messo in commercio il 25 ottobre 2010. Tutti i brani sul disco sono stati scritti dalla cantante, che ha curato la produzione affiancata da Nathan Chapman. È il miglior debutto di un'artista country nella storia, avendo registrato oltre 1 milione di download nella prima settimana. Il primo singolo estratto dall'album, Mine, ha debuttato alla posizione numero 3 della Billboard Hot 100, in seguito ad aver raggiunto la prima posizione dei singoli più venduti su iTunes in sole cinque ore, stabilendo un nuovo primato. Sulla scia del successo di Mine viene pubblicato il secondo singolo, Back to December, che debutta alla posizione numero 6 della classifica statunitense. Taylor Swift ha esibito il brano in molte occasioni, tra cui durante la cerimonia della consegna dei Country Music Association Awards e di quella degli American Music Awards. Dall'album sono stati estratti come brani promozionali Speak Now e Mean. Il 7 marzo 2011 il brano Mean viene pubblicato come singolo.Il 23 maggio 2011 partecipa ai Billboard Music Award, dove vince nelle categorie Top Billboard 200 Artist, Top Country Artist e Top Country Album grazie a Speak Now. Nel mese di giugno appare in una lista, intitolata Queen of Pop, pubblicata dalla rivista Rolling Stone, contenente le sedici cantanti di sesso femminile di maggior successo degli ultimi anni, scegliendole in base alle vendite, alle visualizzazioni su youtube, alle classifiche e alla popolarità.Nel mese di agosto viene pubblicato il video del suo quarto singolo, Sparks Fly, che registra oltre 400.000 visualizzazioni nella prima settimana. Il brano ha raggiunto la posizione numero 17 della Billboard Hot 100 e la 3 della Country Songs.Nel mese di settembre è stata annunciata, tramite il sito web dell'artista, l'uscita dell'album live Speak Now: World Tour Live, contenente 17 esibizioni dal vivo della cantante registrate durante una tappa nordamericana. La pubblicazione dell'album, che contiene anche un DVD, è avvenuta il 21 novembre 2011. A ottobre 2011 la statunitense Forbes ha pubblicato l'Entertainment's Highest Earning Women, una classifica delle donne che hanno guadagnato di più nell'ultimo anno, all'interno della quale la cantante viene posizionata al quarto posto alla pari di Gisele Bündchen, Ellen DeGeneres e Judy Sheindlin grazie ad un bottino di 45 milioni di dollari. Nello stesso mese appare nello show Hamish & Andy esibendo una canzone inedita intitolata Chaperone Dads.L'8 novembre 2011 sono state pubblicate come singoli promozionali due canzoni disponibili solo su iTunes, If This Was a Movie e Superman; esse hanno debuttato rispettivamente alle posizioni 10 e 26 della Billboard Hot 100. I brani sono poi entrati a far parte della tracklist della riedizione di Speak Now, intitolata Speak Now International Deluxe Edition. E come sesto singolo il brano Ours, contenuto nella ristampa di Speak Now; il singolo ha debuttato alla posizione numero 13 della Billboard Hot 100.Oltre alla carriera da cantante, a partire dal 2011 Taylor Swift ha realizzato dei profumi, ovvero Wonderstruck (2011), Wonderstruck Enchanted (2012), Taylor (2013), Taylor - Made of Starlight (2014) e Incredible Things (2014).


=== 2012-2013: Red e la colonna sonora per Hunger Games ===
Il 23 dicembre 2011 la cantante ha scritto su Twitter: «Sono molto eccitata, è qualcosa su cui ho lavorato per molto tempo, e vedrà la luce molto presto.» riferendosi al suo imminente album. Alcune ore dopo ha annunciato la sua collaborazione con i Civil Wars per il brano Safe & Sound, che è stato incluso nella colonna sonora del film The Hunger Games. Il brano è entrato nella Billboard Hot 100 e nella Canadian Hot 100, raggiungendo rispettivamente le posizioni 30 e 33. Nel gennaio del 2012 Taylor Swift si è posizionata 78ª nella classifica Billboard Power 100, una classifica contenente le persone più influenti del mondo della musica. L'8 gennaio 2012 è stata eletta la quinta artista con maggiori download nella storia con 41.821.000 vendite digitali. Il 27 marzo 2012 ha pubblicato Eyes Open, altro brano tratto dalla colonna sonora del film The Hunger Games; il singolo ha raggiunto la diciannovesima posizione della Billboard 200.
Successivamente, il 22 maggio 2012, è stato pubblicato il singolo Both of Us del rapper B.o.B che vede la partecipazione di Taylor Swift; il singolo ha raggiunto la posizione numero 18 della Billboard Hot 100. Nel mese di giugno, in concomitanza all'uscita del video di Both of Us, Speak Now è stato inserito alla 45ª posizione nella lista dei 50 album femminili migliori della storia, stilata dalla rivista Rolling Stone.Il 13 agosto 2012 durante la live chat organizzata su YouTube per i fan, la cantante ha annunciato l'uscita del quarto album in studio, intitolato Red, per il mese di ottobre ed ha comunicato la pubblicazione del primo singolo, We Are Never Ever Getting Back Together, reso disponibile per il download digitale nello stesso giorno. Tale singolo è stato il primo a raggiungere la prima posizione negli Stati Uniti. Taylor Swift ha promosso ampiamente il suo quarto album, presentando il 25 settembre e successivamente ogni lunedì di ottobre a Good Morning America un brano inedito di Red pubblicato poi nella stessa giornata o in quella successiva come singolo o singolo promozionale fino alla pubblicazione dell'album, avvenuta il 22 ottobre. Con questa iniziativa la cantante ha presentato quattro brani: Begin Again, Red, I Knew You Were Trouble e State of Grace.


=== 2014-2016: 1989 e il The 1989 World Tour ===
Secondo indizi postati dalla stessa Swift sui social, viene annunciata una live chat per il 18 agosto su Yahoo, dove la cantante ha presentato il suo nuovo album in studio, 1989, in uscita il 27 ottobre 2014, ed il primo singolo estratto, Shake It Off. Il videoclip di quest'ultimo, è stato pubblicato lo stesso giorno. L'album si rivela un enorme successo con oltre 25 milioni di copie vendute in tutto il mondo, un successo migliore persino dei primi 2 album precedenti.
Il 13 ottobre 2014 viene presentato Out of the Woods, singolo promozionale estratto da 1989; il relativo videoclip viene presentato un anno dopo al Dirk Clark's New Year's Rockin' Eve nella vigilia del 2016. Il 21 ottobre 2014 esce il secondo singolo promozionale Welcome to New York.

Il 10 novembre 2014 viene pubblicato il secondo estratto dal nuovo album Blank Space che raggiunge la prima posizione della Billboard Hot 100 al posto del precedente singolo Shake It Off. Taylor Swift diventa così la prima donna di sempre a sostituire se stessa in vetta alla classifica americana. Il 13 febbraio 2015 pubblica il terzo singolo estratto da 1989 intitolato Style. Il singolo raggiunge la sesta posizione della Billboard Hot 100. Il 17 maggio 2015 viene pubblicato il video del quarto singolo Bad Blood in cui sono presenti ben 17 stars provenienti dalla moda, dalla musica e dal cinema, tra cui anche l'attrice, cantante e stilista Selena Gomez, che interpreta l'antagonista di Taylor Swift nel video. Bad Blood entra nella storia in quanto video più visto in 24 ore, ricevendo in appena un giorno 20.1 milioni di visualizzazioni. Da maggio a dicembre 2015 la cantante annuncia che sarà impegnata nel suo nuovo tour The 1989 World Tour, che prevede tappe in Giappone, Stati Uniti, Canada, Regno Unito, Irlanda, Germania, Paesi Bassi e Australia. HAIM, Vance Joy, Shawn Mendes e James Bay saranno gli artisti che apriranno le varie tappe del tour.
Il 23 novembre 2014 riceve il Dick Clark Award for Excellence durante gli American Music Awards. Nel dicembre 2014 il singolo Shake It Off riceve due nomination ai Grammy Awards nelle categorie di Record of the Year e Song of the Year. Il 25 febbraio 2015 vince un BRIT Awards nella categoria International Female Solo Artist. A dicembre 2014, le viene conferito per la seconda volta il premio Billboard Music Award for Woman of the Year. Nel 2015, Taylor Swift ottiene dieci nomination agli MTV Video Music Awards 2015, divenendo la seconda artista della cerimonia per numero di nomination guadagnate. Il 30 agosto 2015, la cantante è uscita vincitrice in quattro categorie dalla serata, trionfando nelle categorie Video dell'anno e Miglior collaborazione per il video di Bad Blood, e in quelle di Miglior video femminile e Miglior video pop per quello di Blank Space.
Il 5 agosto 2015 viene pubblicato Wildest Dreams, il quinto singolo estratto da 1989, il quale, il 31 agosto, viene accompagnato dal relativo videoclip pubblicato su Vevo. Wildest Dreams è stato seguito nel 2016 dai singoli Out of the Woods e New Romantics, il cui video contiene immagini e riprese del tour.
Il 16 febbraio 2016, durante la cinquantottesima edizione annuale dei Grammy Awards ha trionfato nella categoria principale Album of the Year grazie a 1989.
Il 9 dicembre 2016 viene pubblicato il singolo I Don't Wanna Live Forever, in collaborazione con Zayn, tratto dalla colonna sonora del film Cinquanta sfumature di nero, uscito il 10 febbraio 2017 negli Stati Uniti, raggiungendo la posizione numero 5 nella classifica italiana e diventando di conseguenza il singolo di Taylor a raggiungere la posizione più alta in classifica.


=== 2017-2018: Reputation e il Reputation Stadium Tour ===
Il 18 agosto 2017 Taylor Swift ha deciso di rimuovere tutti i contenuti dei suoi social network (soprattutto Facebook, Instagram e Twitter), lasciandoli completamente vuoti; in principio interpretato come un attacco hacker, il gesto si è infine rivelato una mossa di marketing per poter effettuare l'annuncio dell'uscita del suo sesto album in studio, intitolato Reputation, previsto per il 10 novembre dello stesso anno e anticipato dal singolo Look What You Made Me Do, pubblicato il 25 agosto.
Il singolo è stato accolto da un'accesa attenzione mediatica da più parti, e ha riscosso un massiccio successo commerciale in tutto il mondo. Look What You Made Me Do ha esordito direttamente al primo posto delle classifiche iTunes in 74 Paesi, infrangendo immediatamente svariati record, tra cui brano più trasmesso in un giorno su Spotify - con oltre 8 milioni di riproduzioni in streaming, rendendo Taylor Swift l'artista femminile più ascoltata nella storia della piattaforma in 24 ore -, canzone più passata ed ascoltata nelle radio statunitensi nelle prime 24 ore di pubblicazione (4228 passaggi ed un pubblico di 27,3 milioni di ascoltatori) e video più visto in un giorno su YouTube. Il 2 settembre 2017, durante la trasmissione della partita di football Alabama vs Florida State, è stato presentato tramite l'ascolto di una parte del brano il primo singolo promozionale dell'album, ...Ready for It?, per poi essere pubblicato su iTunes il 3 settembre e accompagnato dal rispettivo videoclip il 26 ottobre seguente. Il 20 ottobre e il 3 novembre è stata invece la volta dei singoli a tema promozionale Gorgeous, che ha ottenuto un buon successo, e Call It What You Want.

Il 10 novembre 2017 pubblica l'album Reputation, che raggiunge la prima posizione delle classifiche musicali di 14 Paesi del mondo, fra cui Australia, Austria, Belgio, Canada, Germania, Giappone, Irlanda, Portogallo, Nuova Zelanda, Regno Unito, Svizzera e Stati Uniti, oltre a guadagnarsi l'appoggio di pubblico e stampa specializzata.
Dal mese di maggio 2018 a novembre dello stesso anno la cantante è stata impegnata nel Reputation Stadium Tour, tour musicale a supporto dell'album Reputation. Il tour è composto da 53 spettacoli eseguiti negli stadi di Nord America, Europa, Oceania e Asia, ed è diventato una delle tournée femminili col maggior incasso di tutti i tempi, oltre 370 milioni di dollari.


=== 2019-2020: Lover e il documentario Miss Americana ===
Un'anteprima dello stile della nuova era discografica è stata offerta da Taylor Swift in occasione degli iHeartRadio Music Award il 14 marzo 2019. Swift ha pubblicato il singolo apripista del suo settimo album, Me!, in collaborazione con Brendon Urie dei Panic! at the Disco il 26 aprile 2019, insieme al suo video musicale. Il 14 giugno successivo è uscito un secondo singolo, You Need to Calm Down. Entrambi hanno debuttato alla 2ª posizione della Billboard Hot 100 statunitense. Il giorno precedente alla pubblicazione del secondo singolo, la cantante ha annunciato in una diretta su Instagram che l'album si sarebbe chiamato Lover e che sarebbe stato pubblicato il 23 agosto successivo. Il 22 luglio, ad un mese dalla sua uscita, è stata pubblicata la traccia The Archer come unico singolo promozionale dell'opera. Il 16 agosto, una settimana prima dell'uscita dell'album, la cantante ha pubblicato il terzo singolo, Lover, che come i due singoli precedenti ha raggiunto la top 10 nella classifica americana, la top 5 nella classifica neozelandese e la top 3 nella classifica australiana. L'album ha fatto il suo debutto in vetta alla Billboard 200, è stato certificato doppio disco di platino negli Stati Uniti e disco d'oro nel Regno Unito. A livello mondiale sono state vendute oltre 10 milioni di copie.
Nel giugno 2019, la Big Machine, precedente casa discografica della cantante, è stata acquistata da Scooter Braun, insieme ai diritti dei suoi primi sei album. Swift ha sfogato il suo malcontento attraverso il social Tumblr, dove ha parlato dei suoi tentativi di possedere i diritti della propria musica e di quando Braun ha provato a screditarla, diversi anni prima, in varie occasioni, definendolo un incessante e manipolativo bullo. Il 22 agosto 2019, durante una puntata di Good Morning America ha dichiarato che dal novembre 2020 re-inciderà i suoi vecchi dischi per la nuova etichetta.
L'artista partecipa inoltre all’adattamento cinematografico del musical Cats nel ruolo di Bombalurina, in uscita il 20 dicembre 2019. Taylor ha inoltre scritto e registrato una canzone per il film, ovvero Beautiful Ghosts, pubblicata il 15 novembre. L’interpretazione di Taylor Swift è stata acclamata dai critici, che hanno elogiato la sua performance nonostante il suo limitato screen time di circa 10 minuti.Il 14 novembre ha comunicato sui social media che Scooter Braun e il fondatore della Big Machine, Scott Borchetta, le hanno impedito di esibirsi con alcune sue canzoni agli American Music Awards 2019 (dove le è stato consegnato il premio Artista del decennio) e di inserirle in un documentario Netflix sulla sua vita. La Big Machine ha negato tutto e l'ha accusata di dovergli ancora milioni di dollari. Di risposta, i legali di Taylor Swift hanno pubblicato un documento che mostra un esecutivo della casa discografica rifiutare una licenza per il documentario e per una performance a Shanghai; esso afferma anche che la Big Machine deve alla cantante 7,9 milioni di dollari. Due giorni più tardi, l'etichetta ha diffuso un documento in cui esplicitava la libertà di tutti i loro artisti di esibirsi con le proprie canzoni alla cerimonia, ma non ha parlato direttamente della faccenda con la Swift.A dicembre 2019 Taylor Swift ha pubblicato un singolo natalizio intitolato Christmas Tree Farm. Il 28 gennaio 2020 è stato inviato alle radio americane il quarto singolo estratto dall'album Lover, The Man. Il 31 gennaio 2020 è stato distribuito su Netflix un documentario dal titolo Miss Americana. In occasione dell'uscita del documentario, Taylor ha pubblicato un nuovo singolo, Only The Young.Nel febbraio 2020, allo scadere del suo contratto di distribuzione di musica con la Sony/ATV, ne ha firmato uno nuovo con Universal Music Publishing Group. Il 18 febbraio è stata messa in commercio una versione dal vivo di The Man, mentre il 27 dello stesso mese è stato pubblicato il video musicale, nel quale la cantante si è travestita da uomo. Con il video della canzone, inoltre, Taylor Swift vince anche il premio Best Direction agli MTV Video Music Awards 2020. Nel marzo 2020 è risultata prima nella lista annuale stilata dall’International Federation of the Phonographic Industry degli artisti ad aver venduto di più nel corso del 2019, divenendo la seconda volta per la Swift a ricevere questo titolo, dopo il 2014. Nello stesso mese Shake It Off è stata certificata disco di diamante dalla RIAA, rendendo la cantante la prima a possedere sia un singolo che un album diamante in America.Ad aprile 2020 la Big Machine, ex casa discografica della cantante, pubblica senza il suo consenso Live from Clear Channel Stripped 2008, un live album contenente le esibizioni di Taylor Swift ad un evento radiofonico del 2008. A seguito della pubblicazione, viene reso noto il totale delle vendite dell'album, che ammonta a solo 33 copie. Ciò, probabilmente, è dovuto ad una presa di posizione dei fan della cantante, a seguito dell'attacco di Swift verso la sua ex casa discografica, nel quale ha dichiarato di non essere stata informata e ha definito la pubblicazione "un altro caso di avidità spudorata ai tempi del Coronavirus".
Il 17 maggio 2020 va in onda sul canale televisivo ABC un concerto evento, filmato a Parigi, denominato Taylor Swift City of Lover Concert. Il giorno seguente viene pubblicato sulle piattaforme di streaming Hulu e Disney+ in tutto il mondo.


=== 2020-2021: Folklore ed Evermore ===
Il 23 luglio 2020 annuncia a sorpresa l'ottavo album in studio, Folklore, in uscita il giorno seguente. La tracklist dell'opera è stata interamente scritta durante la Pandemia di COVID-19 del 2019-2021, e la cantante stessa ha definito il suo nuovo lavoro come una cosa che non credeva sarebbe successa, ma che in qualche modo ha compensato ciò che non è potuto succedere. Lo stesso giorno dell'uscita dell'album viene reso disponibile su YouTube il video di cardigan, primo singolo estratto dal progetto. L'album nelle sue prime ventiquattr'ore di disponibilità infrange diversi record sulle piattaforme di streaming, vendendo più di 1,3 milioni di copie. Nella stessa settimana, sia il singolo che l'album esordiscono alla prima posizione della Billboard Hot 100 e Billboard 200, rendendo Taylor Swift la prima artista nella storia ad ottenere tale risultato. L'album, inoltre, debutta direttamente alla prima posizione anche nella Official Singles Chart britannica, in Canada, in Australia e altri paesi. Per promuovere l'album, l'artista pubblica in seguito dei capitoli tematici di esso, composti da sei brani ciascuno, in cui vengono raggruppati i vari argomenti trattati nei brani, le emozioni, i sentimenti.
Il 16 settembre 2020, in occasione della 55ª edizione degli Academy of Country Music Awards, la cantante si è esibita per la prima volta dal vivo con Betty, il cui testo è stato modificato appositamente per la performance. Il giorno seguente è stato caricato sul suo canale YouTube il video dell'esibizione. Intanto, nell'ottobre 2020, il disco viene certificato platino negli Stati Uniti, avendo superato il milione di copie vendute. Dal 1º novembre 2020, Swift è finalmente libera di reincidere le sue vecchie canzoni e i suoi primi album, dopo che nel 2019 Scooter Braun glielo aveva impedito. Nello stesso periodo, viene nominata in quattro categorie, artista dell'anno, album dell'anno, miglior video musicale e miglior artista femminile agli American Music Awards 2020, trionfando in tre di esse e divenendo l'artista con più vittorie nella categoria di artista dell'anno nella storia dell'evento, con un totale di sei. Swift, però, a differenza di altri artisti, non si esibisce alla manifestazione, perché impegnata nella ri-registrazione, come ha lei stessa dichiarato, dei suoi primi sei album per la nuova etichetta.Il 25 novembre 2020 viene distribuito sulla piattaforma di streaming Disney+ il documentario Folklore: The Long Pond Studio Sessions, che racconta le fasi di realizzazione dell'ultimo album della cantante.Il 10 dicembre 2020 annuncia l'uscita del nono album studio intitolato Evermore, reso disponibile il giorno successivo, gemello del precedente e definito dalla stessa cantante come l'avanzata del capitolo aperto per l'appunto con Folklore. Assieme ad esso è stata annunciata la tracklist, che vede la presenza di tre featuring, e l'uscita, in concomitanza con l'album, del video musicale del primo singolo Willow. L'album ha esordito in vetta alla Billboard 200, con il precedente Folklore che è tornato in top 3, rendendo Swift una dei pochi artisti ad avere due album tra i primi tre posti della classifica. Stesso risultato per il singolo, che ha debuttato in prima posizione nella hot 100. Ciò ha esteso il record della cantante come artista con più debutti contemporaneamente alla prima posizione in entrambe le classifiche. In seguito, sono stati pubblicati l'edizione Deluxe dell'album e, come accaduto per il precedente, degli EP di capitoli tematici del disco.
Alla sessantatreesima edizione dei Grammy Awards, il 14 marzo 2021, è stata nominata in sei categorie e si è esibita in un medley di Cardigan, August e Willow, ad un anno dall'ultima performance. Ha poi trionfato nella categoria di album dell'anno grazie a Folklore, diventando la prima artista donna a vincere tre volte in tale categoria in tre generi musicali diversi (country, pop e alternativo).


=== 2021-2022: Le prime reincisioni: Fearless (Taylor's Version) e Red (Taylor's Version) ===
Come anticipato, il 2021 è occupato principalmente nel progetto di reincisione della sua vecchia musica: come precisato da Taylor stessa, le tracce reincise manterranno i medesimi titoli delle originali, così come gli album avranno nome e tracklist invariati, con in aggiunta la dicitura (Taylor's Version) accanto al nome, a sottolineare la proprietà della canzone o dell'album da parte della cantante.
Inoltre, in ogni album reinciso verranno aggiunte anche alcune tracce inedite scritte all'epoca della formazione dell'album ma poi non aggiunte in fase finale per qualche motivo, e dunque mai rilasciate: tali tracce possederanno la dicitura (Taylor's Version) (From The Vault).
Il 12 febbraio 2021, durante il programma televisivo Good Morning America, annuncia l'uscita della reincisione di Fearless, a cui ha lavorato, come aveva lei stessa rivelato più volte, nei mesi precedenti, anticipata dal singolo Love Story (Taylor's Version).
L'album contiene, oltre alle 19 tracce della Platinum edition, la canzone Today Was A Fairytale e 6 inediti. Il giorno stesso viene resa disponibile, appunto, la nuova versione del singolo, che ha raggiunto la posizione #11 nella Billboard hot 100. In seguito, la cantante partecipa al remix del brano delle Haim, Gasoline, incluso nell'album di queste ultime Women in Music Pt. III, mentre il 24 marzo annuncia, a sorpresa, l'uscita come singolo promozionale di You All Over Me, uno degli inediti della riedizione di Fearless, che ha poi esordito alla posizione #51 della classifica statunitense, avvenuta il giorno seguente insieme ad una versione remix di Love Story (Taylor's Version). Il 7 aprile, due giorni prima dell'uscita dell'album, l'artista pubblica sempre a scopo promozionale Mr. Perfectly Fine, un altro inedito presente nelle sue tracce.
Il giorno della sua uscita, Fearless (Taylor's Version) vende oltre mezzo milione di copie nel mondo, diventando il nono album dell'artista ad ottenere questo risultato, e ottiene oltre 50 milioni di stream sulla piattaforma Spotify, diventando il disco più riprodotto del 2021 in un solo giorno sul servizio di streaming svedese. Il disco debutta in vetta alla Billboard 200, rendendo Taylor l'artista donna con più album in vetta alla classifica in un solo anno, vendendo 291 000 copie nella sua prima settimana.
Il 18 giugno 2021 annuncia Red (Taylor's Version), tramite un post su Instagram. L'album è uscito il 12 Novembre 2021 e contiene in tutto 30 canzoni, tra cui la versione di 10 minuti di All Too Well. Il 27 giugno 2021 viene annunciato il nuovo album dei Big Red Machine, duo costituito da Aaron Dessner e Justin Vernon, il quale include due collaborazioni con Taylor Swift.
A luglio 2021, la rivista Billboard la inserisce al primo posto tra i musicisti con i guadagni più alti dell'anno 2020 negli Stati Uniti e al secondo posto nella lista globale, spiegando come Swift guadagni in generale più della media rispetto ai suoi colleghi in quanto interamente detentrice dei diritti delle registrazioni dei suoi nuovi album.Il 17 settembre 2021, a seguito di un rapido trend sul social network TikTok, Taylor Swift fa uscire Wildest Dreams (Taylor's Version) che diventa di fatto il primo singolo estratto dall'album 1989 (Taylor's Version).
Il 14 gennaio 2022 la rivista Rolling Stone la proclama la musicista donna più pagata al mondo nel 2021, risultando così non solo la più pagata per il secondo anno consecutivo ma anche l'unica donna presente nella top 10 delle entrate musicali più elevate.Il 5 maggio 2022 annuncia This Love (Taylor's Version), pubblicato il giorno successivo come secondo singolo estratto dell'album 1989 (Taylor's Version).


=== 2022-presente: Midnights e il The Eras Tour, Speak Now (Taylor's Version) e 1989 (Taylor's Version) ===
Il 28 agosto 2022, durante la 39ª edizione dei Video Music Awards, Swift annuncia l'uscita di un nuovo album, e allo scoccare della mezzanotte del giorno successivo viene reso ufficiale il titolo, Midnights, che contiene tredici brani e pubblicato il 21 ottobre, insieme al primo singolo estratto, Anti-Hero.Secondo la rivista Forbes, con un guadagno stimato pari a 92 milioni di dollari è stata la musicista donna più pagata dell'anno 2022, rimanendo così per il terzo anno consecutivo la più pagata al mondo e per il secondo l'unica donna presente nella top 10 dei guadagni musicali più alti.Il 17 marzo 2023 ha inizio da Glendale (rinominata, in occasione dell'evento, "Swift City" per 2 giorni) la sua sesta tournée, il The Eras Tour, che la vedrà esibirsi negli stadi di tutto il mondo, tra cui due tappe in Italia previste allo Stadio Giuseppe Meazza di Milano per il 13 e 14 luglio 2024. Ancora prima dell'inizio del tour, la rivista Billboard prevede che i biglietti venduti per le sole date statunitensi siano sufficienti a rendere il The Eras Tour la tournée femminile con gli incassi più alti nella storia a livello mondiale, battendo il precedente record detenuto dal Sticky & Sweet Tour di Madonna. È così è stato, ad oggi il The Eras Tour è il tour mondiale con più incassi nella storia.Il 5 maggio 2023 annuncia, durante la sua prima tappa a Nashville del suo tour The Eras Tour, la reincisione del suo terzo album: Speak Now (Taylor’s Version) è stato rilasciato il 7 luglio 2023 e include 22 tracce, di cui 6 inedite.
Il 9 agosto 2023 annuncia, durante la sua ultima tappa a Los Angeles del suo tour The Eras Tour, la reincisione del suo quinto album: 1989 (Taylor’s Version) è stato pubblicato il 27 ottobre 2023, esattamente nove anni dopo dal rilascio dell'album originale, e include 21 tracce, di cui 5 inedite. I cd e i vinili sono disponibili, oltre alla versione classica, in altre versioni inedite di colori diversi (The Aquamarine Green Edition, The Sunrise Boulevard Edition, The Rose Pink Garden Edition e The Tangerine Edition).
Il 29 agosto 2023 Taylor è diventata la prima cantante donna nella storia ad ottenere ben 100 milioni di ascoltatori mensili su Spotify.
il 28 ottobre 2023 la cantante è diventata miliardaria.


== Stile musicale e influenze ==

Taylor Swift è una cantante pop, pop rock e country. Lei stessa si è identificata come una cantante country fino al 2014. In un'intervista con il New Yorker del 2011, Taylor Swift si descrisse come una cantautrice: "Scrivo canzoni, e la voce non è che il mezzo con cui narrare quei testi".Rolling Stone scrisse di lei: "può venir suonata nel circuito country, ma è una delle poche rock star genuine in circolazione di questi tempi". The Guardian scrisse che la cantante "sforna melodie con la fredda efficienza di una fabbrica pop scandinava". Secondo The Village Voice, "[c]ome una sfilza di autori country prima di lei, [Taylor Swift] dà vita a personaggi e situazioni, alcuni provenienti da episodi di vita vissuta, e trova mezzi potenti per tratteggiarli". Nel 2010 The Tennessean scrisse che Taylor Swift "non sarà la miglior cantante dal punto di vista della tecnica vocale, ma è la miglior comunicatrice sulla piazza".I testi delle sue canzoni trattano spesso di cotte e amori adolescenziali, e sono ispirate alle relazioni della cantante con altre celebrità. Al Washington Post, la cantante spiegò che non sempre le sue canzoni erano basate su fatti realmente accaduti. Oltre alle relazioni, i suoi testi trattano anche di relazioni genitori-figli, amicizia, alienazione, ambizioni e carriera.
Con il suo primo album omonimo, Taylor Swift attirò su di sé delle critiche positive per essere una cantante teenager di talento. Jeff Tamarkin di AllMusic ad esempio scrisse che la cantante aveva "una voce fresca e ancora infantile, piena di speranze e innocenza, ma allo stesso tempo è sicura e matura". Il suo secondo album, Fearless, contrapponeva un immaginario fiabesco alla realtà dell'amore. The Guardian notò nell'album il ripetersi di determinate metafore, ironizzando come la cantante abbia o meno contratto qualche malanno di stagione "visto tutto il tempo che passa a baciarsi sotto la pioggia". Speak Now, album pubblicato a quattro anni di distanza dal primo, affronta le stesse tematiche dei due album precedenti, ma risulta più maturo musicalmente, tanto da spingere Kevin John Coyne di Country Universe a elogiare l'artista per aver saputo unire «una melodia indimenticabile» ad una canzone sofferta come Back to December, in cui per la prima volta parla di una storia finita a causa sua. Non c'è solo un'evoluzione a livello di temi, ma anche a livello di voce, ascoltabile in brani midtempo come la già citata Back to December, Mine ed Enchanted, dove riesce a mantenere un tono inalterato della voce. In questo album la cantante ha inserito una buona dose di sound pop, criticato e apprezzato nello stesso tempo: da un lato ha commesso errori tecnici nell'utilizzo di alcune melodie, ma allo stesso modo quegli "errori" hanno reso ogni canzone dell'album un possibile singolo radiofonico, come scritto dal critico Jonathan Keefe di Slant Magazine. Red, del 2012, vedeva per la prima volta l'utilizzo di generi musicali differenti da parte della cantante: heartland rock, dubstep e dance-pop. 1989, il quinto album di Taylor Swift, è incentrato sulla musica pop ed è ispirato agli artisti di fine anni Ottanta preferiti dalla cantante: Annie Lennox, Phil Collins e la Madonna di Like a Prayer. I media notarono la transizione di stile, con Rolling Stone che parlava di una "reinvenzione" di Taylor Swift, e la cantante stessa definì il disco come un "album pop musicalmente coeso". Reputation riprende il filone synthpop inaugurato con l'album precedente, e allude nel titolo stesso così come in alcuni dei testi ("End Game" e "Delicate") alla celebrità e all'attenzione mediatica. Lover è stato descritto da Pitchfork come un album che a tratti "cerca di onorare l'intero percorso artistico della Swift in un colpo solo [...], una fantasia escapista [...], uno scaltro repertorio mitologico autoreferenziale". Nei suoi due album del 2020, Folklore ed Evermore, Taylor Swift si ispira a tematiche escapiste e romantiche per creare delle trame narrative e trasferire le proprie emozioni a personaggi immaginari inseriti in archi narrativi, eludendo così lo stress provocatole dai tabloid che cercavano di sondare la sua vita privata. La cantante dichiarò a Rolling Stone di aver accolto questa svolta nel suo cantautorato smettendo di preoccuparsi del successo commerciale.Taylor Swift è stata ed è influenzata nella sua musica da artisti country degli anni novanta come Shania Twain, la sua ispirazione principale, Patsy Cline, Dolly Parton, Faith Hill e le Dixie Chicks. Dichiara che i modelli di ispirazione per la sua carriera sono Paul McCartney, Bruce Springsteen, Emmylou Harris, Kris Kristofferson e Carly Simon. In un'intervista del 2011 a Katie Couric di Lifestyle ha rivelato la sua passione per Faith Hill e come sia pesantemente influenzata da quello che l'artista fa e dice: «Mi interessa tutto quello che accade quando Faith Hill fa un'esibizione, ho cercato di copiare cosa dice, cosa fa e cosa indossa.» Ha esternato inoltre di essere una fan di Britney Spears. La Swift ha inoltre ammesso di essere cresciuta ascoltando artisti come James Taylor, Simon & Garfunkel e Def Leppard, che erano tra i preferiti dei suoi genitori. Con i Def Leppard ha avuto l'occasione di esibirsi per un intero concerto durante uno speciale di CMT Crossroads registrato a Nashville, in Tennessee, il 7 novembre 2008. Durante l'esibizione hanno suonato sia pezzi dei Def Leppard che di Taylor Swift.


== Immagine pubblica ==
La vita privata di Taylor Swift è sempre stata oggetto dell'attenzione mediatica. Taylor Swift è riluttante nel discutere pubblicamente della sua vita privata, poiché lo ritiene una debolezza per la sua carriera. I media hanno tuttavia sempre molto parlato delle sue relazioni con le altre celebrità; tra cui Joe Jonas, Taylor Lautner, John Mayer, Jake Gyllenhaal, Conor Kennedy, Harry Styles, Calvin Harris, Tom Hiddleston e Joe Alwyn. Attualmente è legata sentimentalmente al giocatore di football americano Travis Kelce. Molti testi delle canzoni della star americana si dice siano collegate ad alcune di queste personalità. Alcuni criticarono Taylor Swift per il gran numero di ex fidanzati; nel 2013 Abercrombie & Fitch mise in un commercio una maglietta con uno slogan offensivo nei confronti della cantante. The New York Times commentò che le relazioni personali della star avevano iniziato ad attirarle critiche negative. La cantante ha da sempre rigettato l'etichetta di "mangiauomini", e ironizza di questo ruolo, della "pazza, seducente, modaiola e manipolatrice", nel testo e nel video musicale della hit internazionale Blank Space. Il Los Angeles Times, nel 2017, notò in una recensione come con Look What You Made Me Do la cantante giocasse con il ruolo della "cattiva" che i media le avevano affibbiato. Vulture scrisse nello stesso anno come Look What You Made Me Do fosse l'epitome della pop art dell'America di Trump, notando come Taylor Swift si atteggiasse da "vittima degli haters" e come mercificasse gli screzi da lei avuti con altre celebrità, tutti menzionati nel testo della canzone.Rolling Stone scrisse nel 2009 dei suoi modi educati: "Se questa fosse anche una posa della Swift, deve essersela tatuata in faccia perché è come una maschera che non cala mai". The Hollywood Reporter la definì "il personaggio più socievole dai tempi di Bill Clinton". Nel 2012, conferendole un premio per il suo impegno umanitario, Michelle Obama la descrisse come una cantante che "si è imposta in vetta alle classifiche musicale ma che ha ancora i piedi per terra, superando ogni aspettativa riguardo a ciò che può fare una ventiduenne". Taylor considera l'ex presidente Obama un modello positivo. La sua è una delle personalità più seguite sui social media, e ne sono note le sue interazioni amichevoli con i fan. In passato ha fatto regali ai suoi fan via posta e di persona. Considera una sua "responsabilità" essere consapevole della sua influenza sul pubblico dei più giovani, e ha poi aggiunto che i suoi fan sono "la relazione migliore e più duratura che abbia mai avuto".La "America's Sweetheart" (la fidanzatina d'America) descritta dai media rifiuta di posare per servizi fotografici troppo osé; ciononostante è ritenuta un sex-symbol da Bloomberg L.P. Taylor Swift è stata descritta come un'icona della moda americana da Vogue nel 2011. Nel 2014 è stata eletta da People come celebrità meglio vestita. Nel 2015 è stata eletta Donna dell'Anno agli Elle Style Awards, ed è arrivata prima nella classifica di Maxim.Taylor Swift è anche considerata una delle celebrità più potenti del pianeta. Per via del suo successo e della sua ricchezza, è entrata nella Top 100 annuale di Time nel 2010 e nel 2015. Dal 2011 al 2015 è comparsa tra le prime tre celebrità nella classifica delle musiciste più ricche stilata da Forbes, con guadagni di rispettivamente $45 milioni, $57 milioni, $55 milioni, $64 milioni e $80 milioni. Nel 2015 è diventata la donna più giovane a essere inserita nella classifica di Forbes delle 100 donne più potenti del mondo, classificandosi 64ª. Nel 2016 fu la prima classificata nella lista di celebrità più pagate di Forbes con 170 milioni di dollari; si era classificata nella top 10 anche nel 2011, 2013 e 2015. Fu una dei finalisti a contendersi la posizione di 'Persona dell'anno' di Time del 2014. Nel giugno 2017 Forbes stimò le ricchezze di Taylor Swift in 280 milioni di dollari netti, di 320 milioni nel 2018, di 360 nel 2019, di 365 nel 2020, di 550 nel 2021, di 570 nel 2022, di 740 nel 2023 e di 1.1 miliardi di dollari nell’ottobre dello stesso anno.


== Carriera da attrice ==
Nel 2008 partecipò al video del cantante country Brad Paisley, Online. Nello stesso anno girò un documentario per MTV intitolato MTV's Once Upon a Prom e un documentario con i Def Leppard per CMT dal titolo CMT Crossroads, trasmesso in anteprima il 7 novembre 2008, seguito da più di quattro milioni e mezzo di spettatori nelle sue prime quattro messe in onda. Taylor Swift collaborò con i Jonas Brothers per il loro docufilm in 3D, Jonas Brothers: The 3D Concert Experience. Recitò anche nella serie televisiva CSI - Scena del crimine. L'episodio, andato in onda il 5 marzo 2009 negli Stati Uniti e in Canada, venne seguito da 20.800.000 spettatori. Sempre nel 2009 la troviamo nel film Hannah Montana: The Movie mentre canta Crazier, facente parte della colonna sonora del film e pubblicata subito dopo come suo nuovo singolo. Nel 2010 recita nel film Appuntamento con l'amore diretto da Garry Marshall, recitando insieme a Julia Roberts, Jamie Foxx, Anne Hathaway, Bradley Cooper, Jessica Alba, Taylor Lautner e altri. Nel 2014 ha una piccola parte nel film Il mondo di Jonas, diretto da Phillip Noyce, a fianco di Brenton Thwaites, Katie Holmes, Meryl Streep e Jeff Bridges. Ha anche fatto un cameo in un episodio della celebre sitcom televisiva New Girl.


== Carriera da regista ==
Il primo video musicale diretto da Taylor Swift, pubblicato il 3 marzo 2008, è quello di I'm Only Me When I'm with You, seguito il 16 giugno 2009 dal video di The Best Day. Entrambi i video musicali consistono di video girati dalla giovane Taylor con la sua famiglia e con i suoi amici. Nel 2019, realizza il video di Christmas Tree Farm riproponendo video della propria infanzia in maniera analoga ai video di I'm Only Me When I'm with You e di The Best Day.
Nel 2010, Swift collabora con il regista Roman White per il video musicale del singolo Mine. Con questo video musicale, riceve il suo primo premio da regista: Video of the Year ai CMT Music Awards.Nel 2019 collabora con Dave Meyers per il video musicale del singolo ME!, grazie al quale vince il premio come Best Music Video ai Dance Magazine Awards, come miglior video agli MTV Europe Music Awards, e come Best Female Video (International) agli MTV Video Music Awards Japan.Nello stesso anno, lavora con Drew Kirsch per i video musicali di You Need To Calm Down e Lover. Il primo vince il premio come miglior video musicale agli American Music Awards e il premio come Video for Good agli MTV Video Music Award, mentre il secondo vince il premio come Best Art Direction ai Webby People's Choice Awards.Nel 2020, debutta ufficialmente come regista indipendente con i video musicali di The Man, Cardigan e Willow. Il primo vince il premio per la miglior regia agli MTV Video Music Award, il secondo vince il premio come miglior video musicale agli American Music Awards e come Video of the Year ai The Pop Hub Awards, e il terzo vince il premio come Best Music Video ai Gold Derby Music Awards.Nel 2021, è regista del suo primo cortometraggio, All Too Well: The Short Film. Esso trionfa nella categoria Short Format: Web Series, Music Video or Commercial agli ADG Excellence in Production Design Awards, vince il premio come miglior video musicale agli American Music Awards, come Best Music Video ai Gold Derby Music Awards, come Best Music Video ai Grammy Awards, come Best Short Film agli Hollywood Critics Association Film Awards, come Best Longform Video e Best Video agli MTV Europe Music Awards, come Video of the Year e Best Longform Video e per il Best Directing agli MTV Video Music Awards, e come Video of the Year ai The Pop Hub Awards.Tra il 2022 e il 2023, è regista dei video musicali di Anti-Hero, Bejeweled, Lavender Haze, Karma e I Can See You.
Il 9 dicembre 2022 viene annunciata la realizzazione, da parte della Searchlight Pictures, di un lungometraggio basato su una sua sceneggiatura originale e che la vedrà alla regia.


== Impegno sociale ==
Nel settembre 2007 la cantante appoggiò il governatore del Tennessee Phil Bredesen nella campagna Delete Online Predators, nata per proteggere i bambini dai pedofili presenti in rete. Durante la tappa della campagna alla Merrol Hyde Magnet School Taylor Swift spiegò: «Sarete stati contattati da persone online che vi hanno detto di essere studenti diciannovenni di Yale, molto probabilmente sono quarantacinquenni che vivono nel seminterrato della casa dei genitori. E sono probabilmente maniaci sessuali. Questa è una realtà.» L'8 agosto 2008 la cantante rese pubblica la sua decisione di donare 100.000 dollari alla Croce Rossa Americana di Cedar Rapids, nell'Iowa, stato gravemente colpito dalle inondazioni.Il 13 dicembre 2009, giorno del suo ventesimo compleanno, donò 250.000 dollari a diverse scuole statunitensi: «Volevo fare una cosa alla fine di questo anno fantastico e specialmente nel giorno del mio compleanno, dare a qualcosa in cui credo molto, che è l'istruzione.» Nel marzo 2010 donò, inoltre, un paio delle sue scarpe autografate, delle Betsey Johnson, alla Wish Upon a Hero Foundation, fondazione che raccoglie fondi per supportare le donne malate di cancro. In risposta al disastro causato dalle alluvioni del 2010 nel Tennessee, Taylor Swift donò 500.000 dollari alla raccolta fondi organizzata dalla WSMV.Il 23 maggio 2011 aprì al pubblico le prove generali della tappa di Nashville dello Speak Now World Tour, trasformandole in un concerto di beneficenza per le vittime dei tornado che avevano colpito il Sud. Dalla vendita dei biglietti e da prodotti vari ricavò 750.000 dollari, donati completamente alla Community Foundation of Middle Tennessee. Per questa iniziativa le è stato consegnato il Do Something Award. Qualche mese dopo, a luglio, donò 250.000 dollari alla fondazione Nick's Kids per dare aiuto alle operazioni di soccorso alle prese con i danni causati dai tornado nell'Alabama.Nel 2012, in occasione dei CMT Awards, donò quattro milioni di dollari alla CNCF (The Children's Neuroblastoma Cancer Foundation) per la ricerca sul neuroblastoma. Donò in seguito altri quattro milioni alla Country Music Hall of Fame and Museum di Nashville per permettere la costruzione di un nuovo centro educativo previsto per il 2014, che sarà chiamato Taylor Swift Education Center, in onore della cantante che è stata la maggior contribuente. I quattro milioni di dollari donati dalla cantante a favore della creazione dell'istituto, sono la più grande donazione individuale che un'artista abbia mai fatto nella storia della Hall of Fame.Taylor Swift si definisce una femminista. Si è espressa contro l'omofobia, dichiarando che i suoi genitori le hanno insegnato "a non giudicare nessuno per chi ama, per il colore della sua pelle o la fede che professa". In un'intervista del 2012 ha dichiarato che cerca di tenersi informata il più possibile, ma che cerca di non esprimersi mai politicamente per paura di influenzare l'opinione pubblica. In vista delle elezioni statunitensi di metà mandato del 2018, tuttavia, Taylor Swift espresse per la prima volta pubblicamente il proprio sostegno a due candidati democratici: il deputato Jim Cooper e l'ex governatore del Tennessee Phil Bredesen per la loro elezione rispettivamente alla Camera e al Senato, definendo le posizioni pregresse in Senato della candidata senatrice repubblicana Marsha Blackburn "ignobili" e "terrificanti". La cantante espresse contestualmente sostegno nei confronti dei diritti LGBT e della parità di genere e razziale, condannando il razzismo istituzionale. Vote.org annunciò che in 65.000 si registrarono alle urne nelle 24 ore in seguito alle dichiarazioni di Taylor Swift, un aumento senza precedenti. Durante il suo discorso in occasione degli American Music Awards 2018, dove ricevette il premio di Artista dell'Anno, incoraggiò i suoi fan a votare nelle elezioni di metà mandato.Il 29 maggio 2020, si scaglia pubblicamente contro il Presidente degli Stati Uniti d'America Donald Trump, accusandolo di razzismo e dando il suo supporto alle proteste scaturite a seguito della morte di George Floyd, iniziate a Minneapolis e diffusesi poi in tutti gli Stati Uniti.
Il 30 ottobre 2020 concede (per la prima volta nell'arco della sua carriera) l'utilizzo di una sua canzone, Only the Young, per uno spot politico a favore del Partito Democratico.Ha visitato più volte dei fan ricoverati in ospedale.


== Discografia ==


=== Album in studio ===
2006 – Taylor Swift
2008 – Fearless
2010 – Speak Now
2012 – Red
2014 – 1989
2017 – Reputation
2019 – Lover
2020 – Folklore
2020 – Evermore
2022 – Midnights


=== Re-incisioni ===
2021 – Fearless (Taylor's Version)
2021 – Red (Taylor's Version)
2023 – Speak Now (Taylor's Version)
2023 – 1989 (Taylor's Version)


== Videografia ==

La videografia di Taylor Swift comprende quattro video album e cinquantatré video musicali.


== Tournée ==
2009/10 – Fearless Tour
2011/12 – Speak Now World Tour
2013/14 – The Red Tour
2015 – The 1989 World Tour
2018 – Taylor Swift's Reputation Stadium Tour
2023/24 – The Eras Tour


== Filmografia ==


=== Attrice ===


==== Cinema ====
Hannah Montana: The Movie, regia di Peter Chelsom (2009)
Appuntamento con l'amore (Valentine's Day), regia di Garry Marshall (2010)
The Giver - Il mondo di Jonas (The Giver), regia di Phillip Noyce (2014)
Cats, regia di Tom Hooper (2019)
Miss Americana, regia di Lana Wilson (2020)
Amsterdam, regia di David O. Russell (2022)


==== Televisione ====
CSI - Scena del crimine (CSI: Crimine Scene Investigation) - serie TV, episodio 9x16 (2009)
New Girl - serie TV, episodio 2x25 (2013)


==== Film concerto ====
Journey to Fearless, regia di Doy Mischer e Ryan Polito (2010)
The 1989 World Tour Live, regia di Jonas Åkerlund (2015)
Taylor Swift: Reputation Stadium Tour, regia di Paul Dugdale (2018)
City of Lover, regia di Dan Massie (2020)
Folklore: The Long Pond Studio Sessions, regia di Taylor Swift (2020)
Taylor Swift: The Eras Tour, regia di Sam Wrench (2023)


=== Doppiatrice ===
Lorax - Il guardiano della foresta (The Lorax), regia di Chris Renaud e Kyle Balda (2012)


=== Regista ===


==== Cortometraggi ====
All Too Well: The Short Film (2021)


== Premi e riconoscimenti ==

È una delle artiste più premiate della storia della musica con più di 1280 premi vinti su oltre 2060 nomination.


== Doppiatrici italiane ==
Nelle versioni in italiano delle opere in cui ha recitato, Taylor Swift è stata doppiata da:

Chiara Gioncardi in CSI - Scena del crimine
Alessia Rubini in Hannah Montana: The Movie
Veronica Puccio in Appuntamento con l'amore
Isabella Benassi in The Giver - Il mondo di Jonas
Martina Felli in AmsterdamDa doppiatrice è sostituita da:

Rossa Caputo in Lorax - Il guardiano della foresta


== Note ==


== Altri progetti ==

 Wikiquote contiene citazioni di o su Taylor Swift
 Wikimedia Commons contiene immagini o altri file su Taylor Swift


== Collegamenti esterni ==

(EN) Sito ufficiale, su taylorswift.com. 
 Taylor Swift (canale), su YouTube. 
 Swift, Taylor Alison, su Treccani.it – Enciclopedie on line, Istituto dell'Enciclopedia Italiana. 
 Swift, Taylor, su sapere.it, De Agostini. 
(EN) Michael Ray, Taylor Swift, su Enciclopedia Britannica, Encyclopædia Britannica, Inc. 
(EN) Taylor Swift, su Models.com, Models.com, Inc. 
(EN) Opere di Taylor Swift, su Open Library, Internet Archive. 
(EN) Opere riguardanti Taylor Swift, su Open Library, Internet Archive. 
(EN) Bibliografia di Taylor Swift, su Internet Speculative Fiction Database, Al von Ruff. 
(EN) Taylor Swift, su Goodreads. 
(EN) Taylor Swift, su MobyGames, Blue Flame Labs. 
 Taylor Swift, su Last.fm, CBS Interactive. 
(EN) Taylor Swift, su AllMusic, All Media Network. 
(EN) Taylor Swift / Nils Sjöberg (2), su Discogs, Zink Media. 
(EN) Taylor Swift, su MusicBrainz, MetaBrainz Foundation. 
(EN) Taylor Swift, su WhoSampled. 
(EN) Taylor Swift, su SecondHandSongs. 
(EN) Taylor Swift, su SoundCloud. 
(EN) Taylor Swift, su Genius.com. 
(EN) Taylor Swift, su Billboard. 
 Taylor Swift, su CineDataBase, Rivista del cinematografo. 
 Taylor Swift, su Movieplayer.it, NetAddiction S.r.l.. 
 Taylor Swift, su FilmTv.it, Arnoldo Mondadori Editore. 
 Taylor Swift, su Comingsoon.it, Anicaflash. 
 Taylor Swift, su MYmovies.it, Mo-Net Srl. 
(EN) Taylor Swift, su IMDb, IMDb.com. 
(EN) Taylor Swift, su AllMovie, All Media Network. 
(EN) Taylor Swift, su Rotten Tomatoes, Flixster Inc. 
(EN) Taylor Swift, su Metacritic, Red Ventures. 
(EN) Taylor Swift, su TV.com, Red Ventures (archiviato dall'url originale il 1º gennaio 2012). 
(EN) Taylor Swift, su AFI Catalog of Feature Films, American Film Institute. 
(EN) Taylor Swift, su BFI Film & TV Database, British Film Institute (archiviato dall'url originale il 1º gennaio 2018). 
(EN) Taylor Swift, su Behind The Voice Actors, Inyxception Enterprises.