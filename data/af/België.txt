"belgi\u00eb (nederlands: belgi\u00eb, [\u02c8b\u025bl\u0263ij\u0259], ; frans: belgique, [b\u025bl\u0292ik], ; duits: belgien, [\u02c8b\u025bl\u0261i\u032f\u0259n], ), amptelik die koninkryk belgi\u00eb (nederlands: koninkrijk belgi\u00eb; frans: royaume de belgique; duits: k\u00f6nigreich belgien), is 'n land in noordwes-europa begrens deur nederland, duitsland, luxemburg en frankryk. belgi\u00eb het 'n bevolking van amper 11,7 miljoen mense (in 2023) in 'n gebied meer as dertigduisend vierkante kilometer groot. belgi\u00eb l\u00ea op 'n kulturele kruispad tussen die germaanse europa (met nederlandssprekende mense in die noorde, die vlaminge) en die romaanse europa (met franssprekende mense in die suide). twee hooftale word in belgi\u00eb gepraat: nederlands \u2013 soms nie-amptelik vlaams genoem \u2013 in vlaandere in die noorde; en frans, in walloni\u00eb in die suide. die hoofstad, die brusselse hoofstedelike gewes, is amptelik tweetalig, maar die meerderheid van die inwoners praat frans. 'n amptelik erkende minderheid duitse sprekers is in die ooste gesetel. die linguistieke diversiteit lei gereeld tot politieke konflik, en word weerspie\u00ebl in belgi\u00eb se ingewikkelde regeringstelsel en politieke geskiedenis.\n\nbelgi\u00eb se naam is afgelei van die gebiede se eerste benoemde inwoners, die belgae, 'n groep van meestal keltiese stamme, en van die romeinse provinsie in noordelike galli\u00eb, wat as gallia belgica bekendgestaan het. geskiedkundig was belgi\u00eb deel van die lae lande, wat ook nederland en luxemburg ingesluit het en 'n effens groter gebied as die huidige benelux-stategroep gedek het. van die einde van die middeleeue tot die sewentiende eeu, was dit 'n vooruitstrewende handel- en kultuurmiddelpunt. van die sestiende eeu tot met onafhanklikheid in 1830 was belgi\u00eb, op daardie stadium die suidelike nederlande genoem, die terrein van talle veldslae tussen die europese moondhede en is die \"die vegkamp van europa\" genoem.\nbelgi\u00eb was in 1951 'n stigterslid van die europese unie en huisves die hoofkantore daarvan, sowel as di\u00e9 van ander belangrike internasionale organisasies, soos die navo. belgi\u00eb se strydmag is volledig in navo ge\u00efntegreer en neem aan internasionale vredesendings (libanon, afghanistan) deel.\n\n\n== etimologie ==\nvolgens julius caesar het die belgae die noordelikste deel van galli\u00eb bewoon. hulle het in 'n gebied geleef wat gestrek het van parys tot by die ryn en heelwat groter was as die huidige belgi\u00eb. caesar het eerder spesifiek die latynse woord belgium gebruik om na 'n polities dominante deel van die gebied te verwys wat nou in noord-frankryk is. n\u00e1 caesar se veroweringe het gallia belgica die latynse benaming geword vir 'n groot romeinse provinsie wat die grootste deel van noord-galli\u00eb ingesluit het.\n\n\n== geskiedenis ==\noor die afgelope twee millennia het die gebied beduidende demografiese, politiese en kulturele skommelings ondergaan. die eerste goed gedokumenteerde bevolkingsbeweging was die verowering van die gebied deur die romeinse republiek in die 1ste eeu v.c.\ndie germaanse franke het in die vyfde eeu die merowingiese koninkryk gevestig wat  in die 8ste eeu met pepijn die korte en karel die grote die karolingiese ryk geword het. tydens die middeleeue is die lae lande verdeel in menige klein feodale state (vlaandere, brabant, henegouwen, holland, luxemburg, ensovoorts). meeste daarvan is in die loop van die 14de en 15de eeue deur die boergondiese herto\u00eb filips die stoute, jan sonder vrees en filips die goeie in die boergondiese nederlande verenig. die state het 'n mate van selfbestuur in die 15de eeu bereik en is in die 16de eeu die sewentien provinsies genoem.\ndie geskiedenis van belgi\u00eb kan vanaf 1585 (val van antwerpen) onderskei word van die van holland. 'n burgeroorlog, die tagtigjarige oorlog (1568\u20131648), het die sewentien provinsies in die verenigde provinsies in die noorde en die spaanse suidelike nederlande in die suide verdeel. die suidelike provinsies is opeenvolgend deur die spaanse en oostenrykse habsburgers oorheers.\ntot met onafhanklikheid was die suidelike nederlande gesog deur talle franse veroweraars en was dit die teater vir meeste van die frans-spaanse en frans-oostenrykse oorlo\u00eb tydens die 17de en 18de eeue. na die veldtogte van die franse rewolusion\u00eare oorlo\u00eb in 1794, is die oostenrykse nederlande \u2013 insluitend gebiede wat nooit onder habsburgse beheer was nie, soos die bisdom van luik \u2013 deur frankryk oorrompel, wat 'n einde gebring het aan die oostenrykse heerskappy.\ndie franse oorheersing sou twintig jaar duur, vanaf 1794 tot 1814. napoleon bonaparte sou 'n kragtige verfransingspolitiek toepas en gedurende die tyd het vlaandere vinnig verfrans. franse amptenare, onderwysers, regters en advokate het die land binnegestroom, en nederlands was verbode verklaar. alle moontlike maatre\u00ebls is getref om nederlands in vlaandere uit te roei. nederlands is uit die stadsbestuur, gereg en die leer verban. daarby is die nederlandstalige pers ook vervolg (picard 1963:87). in die groot stede gent, antwerpen en brussel, waar die stadsbesture nederlands gebruik het, was verplig om slegs frans te gebruik. die hereniging van die lae lande as die verenigde koninkryk van die nederlande het in 1814 plaasgevind.\ndie moderne staat belgi\u00eb ontstaan in 1830, toe nederland se suidelike provinsies afstig. die belgiese rewolusie van 1830 lei tot die vestiging van 'n onafhanklike, rooms-katolieke en neutrale belgi\u00eb onder 'n voorlopige regering. sedert die inhuldiging van leopold i van belgi\u00eb as koning in 1831, is belgi\u00eb 'n grondwetlike monargie en parlement\u00eare demokrasie. tussen onafhanklikheid en die tweede w\u00eareldoorlog het die demokratiese stelsel ontwikkel van 'n oligargie gekenmerk deur twee hoofpartye, die katolieke en die liberale, tot 'n algemene stemregstelsel wat 'n derde party, die belgiese arbeidersparty insluit en 'n sterk rol vir die vakunies. oorspronklik was frans, wat die aangenome taal van die adelstand en die bourgeoisie was, die enigste amptelike taal. die land het sedertdien 'n tweetalige nederlands-franse stelsel ontwikkel.\ndie berlyn konferensie van 1885 kom ooreen met die oorhandiging van die kongo deur koning leopold ii as sy private besitting, die \"kongo-vrystaat\", aan die belgiese staat. in 1908 is dit as 'n kolonie aan belgi\u00eb gesedeer, hierna \"belgies-kongo\" genoem. belgi\u00eb se neutraliteit is in 1914 tydens die eerste w\u00eareldoorlog geskend toe die duitse keiserryk belgi\u00eb as deel van die schlieffen-plan ingeval het. die voormalige duitse kolonies ruanda-urundi \u2013 nou bekend as rwanda en burundi \u2013 is in 1916 deur belgies-kongo beset. die gebiede is in 1924 deur die volkebond aan belgi\u00eb as mandaatgebiede toegeken. belgi\u00eb is in 1940 weer tydens die blitzkrieg-offensief deur nazi-duitsland gedurende die tweede w\u00eareldoorlog binnegeval. belgies-kongo het sy onafhanklikheid op 30 julie 1960 tydens die kongokrisis verkry en ruanda-urundi het in 1962 onafhanklik geword.\nna die tweede w\u00eareldoorlog het belgi\u00eb by navo aangesluit en het die land saam met nederland en luxemburg die benelux-nasiegroep gevorm. belgi\u00eb was ook een van die stigterslede van die europese ekonomiese gemeenskap. belgi\u00eb huisves die hoofkantore van navo en 'n groot deel van die europese unie se instellings en administratiewe owerhede, insluitend die europese kommissie, die raad van die europese unie en meeste van die sessies van die europese parlement. gedurende die 20ste eeu, en in besonder sedert die tweede w\u00eareldoorlog, is die geskiedenis al hoe meer oorheers deur die outonomie van sy twee hoof taalgemeenskappe. die tydperk word gekenmerk deur 'n styging in tussen-gemeenskap spanning en die eenheid van die belgiese staat is op die voorgrond. deur middel van grondwetlike hervorminge in die 1970's en 1980's, het regionalisering van die unit\u00eare staat tot die daarstel van 'n drievlakstelsel van federalisme, linguistieke gemeenskap en streeksregerings gelei, 'n kompromis wat daarop gemik was om taalspanning te minimaliseer. deesdae hou die federale entiteite meer wetgewende mag as die nasionale tweekamerparlement.\n\n\n== politiek ==\nbelgi\u00eb is 'n grondwetlike popul\u00eare monargie en parlement\u00eare demokrasie wat n\u00e1 die tweede w\u00eareldoorlog ontwikkel het van 'n unit\u00eare staat tot 'n federasie. die tweekamerparlement bestaan uit 'n senaat en 'n kamer van verteenwoordigers. die eersgenoemde is 'n mengsel van direk verkose senior politici en verteenwoordigers van die gemeenskappe en geweste; terwyl laasgenoemde alle belge agtien jaar en ouer in 'n proporsionele kiesstelsel verteenwoordig. belgi\u00eb is een van die min lande met verpligte stemmery het en dus een van die hoogste verkiesingsdeelname ter w\u00eareld het.die federale regering, voorheen deur die koning benoem, moet die vertroue van die kamer van verteenwoordigers h\u00ea. dit word deur die eerste minister gelei. die aantal nederlands- en franssprekende ministers is gelyk soos vereis deur die grondwet. die koning of koningin is die staatshoof. hy of sy het egter slegs beperkte prerogatiewe. werklike mag is gevestig in die eerste minister en die verskillende regerings wat die land regeer. die regstelsel is gegrond op siviele reg en het sy oorsprong in die napoleontiese kode. die app\u00e8lhof is een vlak laer as die hof van cassatie, 'n instelling gegrond op die franse cour de cassation.\nbelgi\u00eb se politieke instellings is kompleks; politieke mag is grootliks georganiseer ter ondersteuning van verteenwoordiging van die hooftaalgroepe. sedert ongeveer 1970 het die belangrike nasionale belgiese politieke partye verdeel in afsonderlike komponente wat hoofsaaklik die belange van die twee gemeenskappe verteenwoordig. die belangrikste partye in elke gemeenskap behoort tot drie hoof politiese families: die regtervleuel liberale, die sentristiese christen demokrate, en die linkervleuel sosiaal-demokrate. ander belangrike jonger partye is die groenpartye en, veral in vlaandere, die nasionaliste en verregse partye. politiek word be\u00efnvloed deur drukgroepe, soos vakunies en sakebelange in die vorm van die verbond van belgiese ondernemings (frans: f\u00e9d\u00e9ration des entreprises de belgique; nederlands: verbond van belgische ondernemingen).\nin 1999 het die eerste minister guy verhofstadt van die vld 'n ses-party liberaal-sosiaal-demokrate-groen koalisie, baie keer \"die re\u00ebnboog-regering\" genoem. dit was die eerste regering sonder die christen-demokrate sedert 1958. in die 2003-verkiesings het verhofstadt 'n tweede termyn in die amp gewen en 'n liberaal-sosiaal-demokrate koalisie van vier partye gelei.'n beduidende prestasie van die twee opeenvolgende verhofstadt-regerings is die behaal van 'n begroting wat klop; belgi\u00eb is een van slegs 'n paar lidlande van die eu wat dit kon regkry. die beleid is in die 1990's onder druk van die europese raad deur opeenvolgende regerings toegepas. die val van die vorige regering word hoofsaaklik toegeskryf aan die dioksienkrisis, 'n groot voedselvergiftigingskandaal in 1999 wat gelei het tot die vestiging van die belgiese voedselagentskap. die voorval het uitgeloop op 'n ongewoon groot verteenwoordiging deur die groenparty in die parlement, en groter klem op omgewingspolitiek in die eerste verhofstadtregering. een groenbeleid het byvoorbeeld gelei tot die kernkraguitfaseringwetgewing, wat moontlik aangepas sal word. die afwesigheid van christen-demokrate in die regering het dit vir verhofstadt moontlik gemaak om sosiale aangeleenthede uit 'n meer liberale oogpunt aan te pak en om nuwe wetgewing oor die gebruik van sagte dwelms, gay huwelike en die genadedood deur te voer. tydens die twee mees onlangse parlementsittings het die regering aktiewe diplomasie in afrika aangemoedig, milit\u00eare ingryping in die irakontwapeningskrisis te\u00ebgestaan, en wetgewing aangaande oorlogsmisdade deurgevoer. beide van verhofstadt se termyne is gekenmerk deur dispute tussen die belgiese gemeenskappe. die hoofgeskilpunte is die nagtelike lugverkeer by brussellughawe en die status van die verkiesingsdistrik brussel-halle-vilvoorde.\ndie huidige eerste minister is alexander de croo van die open vld. die huidige koning, filip, het koning albert ii op 21 julie 2013 opgevolg.\n\n\n== gemeenskappe, geweste en provinsies ==\ndie land se grondwet is op 14 julie 1993 aangepas om 'n unieke federale staat gegrond op drie vlakke:\n\ndie federale regering in brussel.\ndie drie taalgemeenskappe:\ndie vlaamse gemeenskap (nederlandssprekend)\ndie franse gemeenskap (franssprekend)\ndie duitstalige gemeenskap (duitssprekend)\ndie drie geweste (wat van die taalgemeenskappe verskil met betrekking tot die duitstalige gemeenskap en die brusselse hoofstedelike gewes):\ndie vlaamse gewes\ndie waalse gewes\ndie brusselse hoofstedelike geweskonflikte tussen die liggame word deur die arbitrasiehof besleg. die reling maak voorsiening vir 'n kompromis wat verskillende kulture toelaat om vreedsaam met mekaar te lewe.\ndie vlaamse gemeenskap het in 1980 met die vlaamse gewes saamgegaan om die regering van vlaandere te vorm. die oorvleuelende grense van die geweste en gemeenskappe het twee noemenswaardige eienaardighede te weeg gebring: die brusselse hoofstedelike gewes word ingesluit in beide die vlaamse en franse gemeenskappe, en die gebied van die duitstalige gemeenskap l\u00ea geheel en al in die waalse gewes (walloni\u00eb). die vlaamse en waalse geweste word verder onderverdeel in administratiewe entiteite, die provinsies.\nop die hoogste vlak van die drievlak-opstelling is die federale regering wat omsien na buitelandse sake, ontwikkelingsteun, verdediging, le\u00ebr, polisie, ekonomiese bestuur, welsyn, maatskaplike sekuriteit, vervoer, energie, telekommunikasie en wetenskaplike navorsing, beperkte vermo\u00ebns in onderwys en kultuur, en die toesig van belasting deur streeksowerhede. die federale regering beheer meer as 90 persent van alle belasting. die gemeenskapregerings is verantwoordelik vir die bevordering van taal, kultuur en onderwys \u2013 hoofsaaklik in skole, biblioteke en teaters. die derde vlak is die gewesregerings, wat hoofsaaklik grond- en eiendomverwante sake soos behuising, vervoer, ens. hanteer. byvoorbeeld, vir die bou van 'n skool word die boupermit vir 'n skoolgebou in brussel wat aan die openbare skoolstelsel behoort deur die gewesregering van brussel toegeken. die skool as 'n inrigting val onder die regulasies van die vlaamse regering as die prim\u00eare onderrigtaal nederlands is, maar onder die franse gemeenskapregering as die prim\u00eare taal frans is.\nbelgi\u00eb het tien provinsies, waarvan vyf in die vlaamse gewes en vyf in die waalse gewes:\nin vlaandere:\n\nantwerpen\nlimburg\noos-vlaandere\nvlaams-brabant, met die brusselse gewes as enklawe\nwes-vlaanderein walloni\u00eb:\n\nbrabant wallon (waals-brabant)\nhainaut (henegouwen)\nli\u00e8ge / l\u00fcttich (luik)\nluxembourg (luxemburg)\nnamur (namen)die vlaamse gewes bestaan uit 300, die waalse gewes uit 262 en die brusselse hoofstedelike gewes uit 19 munisipaliteite, in totaal 581 munisipaliteite.\n\n\n== geografie ==\nbelgi\u00eb, met 'n oppervlakte van 30 689 vierkante kilometer, het drie geografiese streke: die laagliggende kusvlakte in die noordweste, wat deel uitmaak van die noordseebekken, die sentrale plato met heuwels, en die bergagtige ardenne-hooglande in die suidooste. die kusvlakte bestaan hoofsaaklik uit sandduine en polders. polders is drooggemaakte gebiede, naby seevlak of onder seevlak wat van die see herwin is, waarteen dit beskerm word met dyke of verder in die binneland, deur velde wat met kanale gedreineer word.\ndie tweede geografiese streek, die sentrale plato, l\u00ea verder in die binneland. dit is 'n golwende gebied wat geleidelik styg en baie vrugbare valleie het.\ndie derde geografiese gebied, genaamd die ardenne, is meer ru as die eerste twee. dit is 'n digbeboste plato, baie rotsagtig en nie juis geskik vir boerdery nie, wat tot in die noorde van frankryk strek. dit is waar meeste van belgi\u00eb se wild aangetref word. daar is ook dele wat meer gebroke is met grotte.\nbelgi\u00eb se hoogste punt, die signal de botrange in die ho\u00eb vene-gebergte, teen slegs 694 meter (2 277 voet) is in die gebied gele\u00eb.\ndie klimaat is maritiem-gematig, met 'n beduidende neerslag in al die seisoene (k\u00f6ppen klimaat klassifikasie: cfb). die gemiddelde temperatuur is 3 \u00b0c (37 \u00b0f) in januarie, en 18\u00b0c (64\u00b0f) in julie; die gemiddelde neerslag is 65 millimeter (2,6 duim) in januarie, en 78 millimeter (3,1 duim) in julie). in die ardenne neem die maritieme invloed geleidelik af, en hier word jaarliks meer as 120 dae met temperature benede vriespunt aangeteken.\n\n\n== ekonomie ==\n\n\n=== oorsig ===\nas 'n hoogs ontwikkelde markekonomie was belgi\u00eb in 1961 een van 19 stigterslande van die oeso, 'n groep van leidende ge\u00efndustrialiseerde westerse demokrasie\u00eb. met 'n bevolking van sowat 11,5 miljoen en 'n geskatte bruto binnelandse produk (bbp) van \u20ac550 miljard in 2019 het belgi\u00eb een van die hoogste bbp per capita ter w\u00eareld. die bbp-groei vir 2011 is op 2,5 persent gereken. die openbare skuldlas, wat teen die einde van 2011 96,8 persent van die bbp beloop het, is nogtans relatief hoog.\nas 'n digbevolkte land trek belgi\u00eb voordeel uit sy geografiese ligging in een van die w\u00eareld se mees ge\u00efndustrialiseerde streke. dit was die eerste land op die europese vasteland waar 'n nywerheidsomwenteling in die vroe\u00eb 19de eeu plaasgevind het. belgi\u00eb het 'n uitstekende infrastruktuur van vervoergeriewe met seehawens, kanale, spoorwe\u00eb en paaie ontwikkel om sy ekonomie met di\u00e9 van sy buurlande te integreer. as een van die stigterslede van die destydse europese ekonomiese gemeenskap (tans die europese unie) is belgi\u00eb 'n groot voorstander van verdere ekonomiese integrasie in europa.\ndie land het 'n baie oop ekonomie waar in- en uitvoere min of meer gelykstaan aan die bbp. belgi\u00eb is sodoende heeltemal afhanklik van die w\u00eareldmark en trek naas sy ligging digby belangrike markte soos duitsland, frankryk, nederland en die verenigde koninkryk ook voordeel uit sy menslike hulpbronne van hoogs opgeleide, meertalige en produktiewe werknemers.\ndie belgiese nywerheidsektor steun veral op die verwerking en veredeling van ingevoerde grondstowwe en halfvervaardigde goedere wat dan as verwerkte goedere uitgevoer word. behalwe vir steenkool, wat nie meer teen mededingende koste ontgin kan word nie, beskik die land nie oor noemenswaardige natuurlike hulpbronne nie. nogtans is die meeste tradisionele nywerheidsektore in belgi\u00eb se ekonomie verteenwoordig, waaronder staal- en tekstielvervaardiging, raffinaderye, chemiese nywerhede, voedselverwerking, farmaseutiese nywerhede, motorvervaardiging (renault in vilvoorde), elektroniese nywerhede en masjienbou. ondanks die sterk nywerheidsektor het dienste 77,4% van die totale bbp in 2009 opgelewer. die landbousektor se aandeel het tot sowat een persent gedaal.\n\n\n=== ekonomiese ontwikkeling in die 20ste eeu ===\nsowat twee eeue lank, van die begin van die belgiese nywerheidsomwenteling tot in die tyd van die eerste w\u00eareldoorlog, was franssprekende walloni\u00eb die tegnologies mees gevorderde landsdeel waar swaar nywerhede uit die plaaslike mynbouaktiwiteite, veral die ontginning van steenkoolvoorrade, ontwikkel het. vlaandere het daarenteen hoofsaaklik 'n landboustreek gebly.\nhierdie prentjie het eers in die tyd tussen die twee w\u00eareldoorlo\u00eb begin verander. gedurende die tweede w\u00eareldoorlog is belgi\u00eb se nywerhede en infrastruktuur nouliks deur oorlogshandelinge geraak, om sodoende die basis vir 'n vinnige na-oorlogse ekonomiese groei te vorm waaruit veral vlaandere voordeel kon trek. hier het ligte nywerhede op groot skaal hoofsaaklik in die korridor tussen brussel en antwerpen ontstaan. in antwerpen, die tweede grootste seehawe in europa n\u00e1 rotterdam, is belangrike petrochemiese aanlegte gekonsentreer.\nin dieselfde tydperk het walloni\u00eb se tradisionele nywerhede soos staalvervaardiging hul mededingendheid op die w\u00eareldmark verloor. aanvanklik is die uitwerkings van hierdie ekonomiese agteruitgang nog deur die algemene groei van die w\u00eareldekonomie versag, maar uiteindelik het die sterk verhoging in energiepryse gedurende die oliekrisisse van 1973 en 1979 die ekonomie in 'n langdurige resessie gedompel. in die 1980's en 1990's het die ekonomiese sentrum van belgi\u00eb geleidelik noordwaarts na vlaandere begin verskuif.\n\n\n=== buitelandse beleggings ===\ndie ekonomiese groei wat belgi\u00eb in die 1960's ervaar het, het sterk op buitelandse beleggings gesteun. veral amerikaanse ondernemings het 'n sentrale rol by die uitbreiding van ligte en petrochemiese nywerhede in die 1960's en 1970's gespeel. die belgiese regering bevorder steeds buitelandse beleggings om die skepping van nuwe werkgeleenthede te verseker. vlaandere, die hoofstedelike gewes van brussel en walloni\u00eb geniet intussen 'n groot mate van outonomie wat die werwing van beleggers betref.\ndie kumulatiewe buitelandse beleggings het in 2009 $705 miljard beloop. amerikaanse en ander buitelandse ondernemings in belgi\u00eb verteenwoordig sowat 11% van alle werkgeleenthede (die amerikaanse aandeel is 6%). amerikaanse maatskappye het groot belange in die chemiese bedryf, motorvervaardiging, olieraffinaderye en farmaseutiese nywerhede. industri\u00eble beleggings het uiteindelik ook 'n groot aantal amerikaanse ondernemings uit die dienstesektor na belgi\u00eb gelok, waaronder banke, regskantore, pr- en advertensiemaatskappye, rekeningkundige firma's en personeeladviseurs. tans woon meer as 20 000 amerikaanse deskundiges in belgi\u00eb. die europese unie se program om 'n ge\u00efntegreerde gemeenskaplike mark te skep, het vanaf 1989 die vestiging van talle amerikaanse regsondernemings en advokate in brussel bevorder.\n\n\n=== buitelandse handel ===\ndie belgiese ekonomie is sterk gefokus op buitelandse handel, veral in ho\u00eb waardetoegevoegde goedere. die belangrikste invoere is voedselprodukte, masjinerie, ongeslypte diamante, petroleum en petroleumprodukte, chemikalie\u00eb, klere en bybehore, en tekstiel. die hoofuitvoere is motors en motoronderdele, voedsel en voedselprodukte, yster en staal, geslypte diamante, tekstiel, plastiek, petroleumprodukte, en nie-yster-metale. sedert 1922 het belgi\u00eb en luxemburg 'n enkele handelsmark binne 'n aksyns- en monet\u00eare unie \u2013 die belgi\u00eb-luxemburg ekonomiese unie. die grootste handelsvennote is duitsland, nederland, frankryk, die verenigde koninkryk, itali\u00eb, die verenigde state en spanje.\n\nbronne: suid-afrikaanse departement van handel en nywerheid en dieduitse departement van buitelandse sake\n\n\n=== monet\u00eare beleid ===\nop 1 mei 1998 het belgi\u00eb een van die lidstate van die europese monet\u00eare unie geword. op 1 januarie 2002 het die euro die belgiese frank (bfr) as geldeenheid en wettige betaalmiddel vervang.\n\n\n=== mannekrag en welsynstelsel ===\ndie welsynstelsel, wat in die 1950's en 1960's gedurende 'n lang fase van ekonomiese groei en stabiliteit uitgebrei is, sluit werkloosheidversekering, kinderonderhoudstoelaes, pensioene vir invaliedes en ander toelaes in. met die resessie in die 1970's het die welsynstelsel 'n groeiende finansi\u00eble las vir die ekonomie geword en tot begrotingstekorte gelei.\ndie nasionale werkloosheidstatistieke versluier die verskille tussen vlaandere en walloni\u00eb. die suidelike franssprekende landsdeel ly hoofsaaklik aan strukturele werkloosheid, terwyl dit in vlaandere eerder siklies van aard is.\ndie nasionale werkloosheidsyfer het in november 2011 7,0% beloop. die totale belgiese mannekrag is 4,47 miljoen, waarvan 73% in die dienstesektor, 25% in die nywerheidssektor en 2% in die landbousektor werksaam is.\n\n\n== demografie ==\ndie bevolkingsdigtheid (376 per vierkante kilometer) is een van die hoogstes in europa, na nederland en sommige klein lande soos monaco. die gebiede met die hoogste bevolkingsdigtheid is die brussel-antwerpen-gent-leuven agglomerate, ook bekend as die vlaamse diamant, sowel as belangrike stedelike sentra soos li\u00e8ge (luik), charleroi, kortryk (courtrai), brugge (bruges), hasselt en namur (namen). die ardenne het die laagste digtheid. teen 2005 het die vlaamse gewes 'n bevolking van omtrent 6 043 161 gehad, walloni\u00eb 3 395 942 en brussel 1 006 749. byna die hele bevolking is stedelik (97,3% in 1999). die belangrikste stede en hulle bevolking is brussel (1 006 749), antwerpen (457 749), gent (230 951), charleroi (201 373), li\u00e8ge (185 574) en brugge (117 351).die la\u00efque grondwet maak voorsiening vir geloofsvryheid, en die regering respekteer dit in die algemeen in praktyk. volgens die 2001 opname en studie van geloof, identifiseer omtrent 47% van die bevolking hulleself as behorende tot die katolieke kerk. volgens die syfers is die moslembevolking die tweede grootste geloofsgemeenskap teen 3,5%. sedert onafhanklikheid het katolisisme, met sterk vryedenke en veral vrymesselaarbewegings as teengewig, 'n belangrike rol gespeel in belgi\u00eb se politieke lewe, in besonder deur die christen vakunie (csc/acv) en die christen demokrate partye (cd&v, cdh).\ndie oorgrote meerderheid van belge is vlaams en waals. saam verteenwoordig hulle 'n bietjie meer as 85%. daar is baie ander europese bevolkings wat 'n groot en groeiende deel vorm soos italiaanse, franse, en duitse, wat ongeveer 11,1% beslaan. arabiese immigrante, meestal uit marokko en algeri\u00eb, saam met immigrante uit turkye tel sowat 3% van die totale bevolking.\n98% van die volwasse bevolking is geletterd. onderwys is verpligtend van die ouderdom van ses tot 18, maar baie belge hou aan studeer tot die ouderdom van omtrent 23.  in 1999 het belgi\u00eb teen 42% in verhouding die derde hoogste aantal 18\u201321-jariges onder die oeso-lande gehad wat vir na-sekond\u00eare opvoeding geregistreer was. nogtans styg kommer in die afgelope aantal jare oor seker vorm van ongeletterdheid soos funksionele ongeletterdheid. in die tydperk 1994\u201398, ontbreek 18,4% van die bevolking funksionele geletterdheidvermo\u00ebens. in 'n spie\u00eblbeeld van die historiese politiese konflikte tussen die vryedenke en katolieke segmente van die bevolking is die belgiese onderwysstelsel verdeel in 'n la\u00efque tak wat deur die gemeenskappe, die provinsies en die munisipaliteite beheer word en 'n gesubsidieerde godsdienstige \u2013 meestal katolieke \u2013 tak wat deur beide die gemeenskappe en die godsdienstige owerhede beheer word \u2013 gewoonlik die bisdomme. daar moet daarop gelet word dat \u2013 ten minste vir die katolieke skole \u2013 die godsdienstige owerhede baie beperkte mag oor die skole het.\n\n\n=== natuurlike bevolkingsaanwas ===\ngeboortekoers in 2014:\n\n\n== tale ==\nmet die verowering van antwerpen in 1585 is 'n politieke en kulturele proses ingelei waardeur die status van nederlands in die suidelike nederlande beperk was tot sy rol as omgangstaal van die laer klasse van die bevolking, terwyl die hoogs opgeleide bourgeoisie die voorkeur aan die w\u00eareldtaal frans gegee het. alhoewel die vlaminge reeds in 1830, die jaar waarin die huidige koninkryk belgi\u00eb as 'n selfstandige staat gestig is, die meerderheid gevorm het, het hulle vanwe\u00eb die sterk verfransing van die openbare politieke en kulturele lewe tot by die 19de en 20ste eeu 'n sosiologiese minderheid gebly. frans is in 1830 ook tot die amptelike taal van belgi\u00eb verklaar.\nas 'n liter\u00eare taal was suid-nederlands, wat uit die vlaams-brabantse skryftaal van die 16de eeu ontwikkel het, slegs gebruiklik vir minder hoogstaande genres soos die volksliteratuur en het naas plaaslike dialekte veral onder die sterk invloed van die franse kultuurtaal gekom, waardeur sy woordeskat en sinsbou duidelik van di\u00e9 van noord-nederlands, die amptelike taal van nederland, verskil het.\nvanaf omtrent 1850 het egter 'n nuwe liter\u00eare taal begin ontwikkel wat noord-nederlands as sy voorbeeld geneem het, en dit het van 'n onvolkome vlaamse streeksvariant gedurende die 20ste eeu uiteindelik tot 'n gelykwaardige nederlands verander, wat behalwe vir klein leksikale en sintaktiese verskille grootliks met die taal van nederland ooreenkom.\nvandag is omtrent 60% van die land nederlandssprekend, 40% franssprekend en 1% duitssprekend. brussel is amptelik frans-nederlands tweetalig, maar meestal franssprekend; dit het van 'n nederlandsprekende plek ontwikkel tot 'n tans oorheersend franse karakter.\nbeide die nederlands wat in belgi\u00eb gepraat word en die belgiese frans verskil effens in woordeskat en semantiese klem van die vari\u00ebteite wat in frankryk en nederland gepraat word. baie mense praat nog steeds dialekte van vlaams en waals. die dialekte, saam met ander soos pikardies of limburgs, word nie in die openbare lewe gebruik nie.\n\n\n== sport ==\nsedert die 1970's word sportklubs en -federasies in belgi\u00eb deur die taalgemeenskappe apart georganiseer. sokker is die gewildste sportsoort in albei dele van belgi\u00eb; fietsry, tennis, swem, judo en basketbal is ook gewild. onder die bekende fietsryers het eddy merckx die tour de france vyf keer gewen en tom boonen een keer. belgi\u00eb het ook twee huidige vroue-tenniskampioene: kim clijsters en justine henin. 'n ander bekende voormalige belgiese atleet is jacques rogge, die agste president van die internasionale olimpiese komitee tussen 2001 en 2013.\ndie belgiese nasionale sokkerspan staan bekend as die \"rooi duiwels\". hulle het alreeds 14 keer aan die fifa sokker-w\u00eareldbeker deelgeneem en tydens die fifa sokker-w\u00eareldbekertoernooi in 2018 hul beste prestasie opgelewer en die derde plek bereik. belgi\u00eb kon ses keer vir die uefa europa-beker kwalifiseer en het tydens di\u00e9 toernooi van 1980 as naaswenner ge\u00ebindig. belgi\u00eb se hoogste sokkerliga is die eerste klasse, gevolg deur die tweede klasse.\nrugby word ook in belgi\u00eb gespeel, maar die belgiese nasionale rugbyspan kon tot dusver nog nie vir 'n rugbyw\u00eareldbekertoernooi kwalifiseer nie. hulle ding in die europese rugbykampioenskap met ander opkomende rugbyspanne mee.\nbelgi\u00eb het al verskeie groot sportgeleenthede soos die olimpiese somerspele 1920, die uefa europa-beker in 1972 en die uefa europa-beker in 2000 (saam met nederland) gehuisves. sedert 1925 word die belgiese grand prix op die circuit de spa-francorchamps aangebied.\n\n\n== kultuur ==\ndie belgiese kultuurlewe neig om binne elkeen van die gemeenskappe gefokus te wees. gedeelte elemente is minder belangrik aangesien daar geen tweetalige universiteite is nie, behalwe die koninklike milit\u00eare akademie, geen gemene media, en geen enkele groot gemene kulturele of wetenskaplike organisasie waar beide hoofgemeenskappe verteenwoordig is nie. belgi\u00eb is wel bekend vir die land se skone kunste en argitektuur.\ndie gebied wat ooreenkom met vandag se belgi\u00eb het die vooruitgang van belangrike kunsbewegings wat 'n reuse invloed op europese kuns gehad het ondervind. die mosankuns, die vroe\u00eb nederlandse skilderkuns, die vlaamse renaissance- en barokskilderkuns, en belangrike voorbeelde van romaanse, gotiese, renaissance- en barokargitektuur, en die vlaamse polifonie het in die suidelike deel van die lae lande ontwikkel en is mylpale in kunsgeskiedenis.\ndie ryk kuns-uitset, baie keer in geheel na verwys as vlaamse kuns, het in die tweede helfte van die 17de eeu geleidelik agteruitgegaan. baie oorspronklike kunstenaars het egter gedurende die 19de- en 20ste eeue te voorskyn gekom. in musiek het adolphe sax die saxofoon in 1846 uitgevind. eug\u00e8ne ysa\u00ffe was 'n belangrike 19de- en 20ste eeuse belgiese violis. in argitektuur was victor horta 'n belangrike inisieerder van die art nouveau-styl. belgi\u00eb het beroemde vorms van romantieke, ekspressionistiese en surrealistiese skilders opgelewer; dit sluit egide wappers, james ensor, constant permeke en ren\u00e9 magritte in. op 8 november 1948 het die belgiese skrywers christian dotremont en joseph noiret die stigting van die vereniging van skilders en literatore genaamd \"cobra\", na die naam van die 3 nasionale hoofstede van die lande waaruit die aanvanklik betrokke kunstenaars kom: copenhagen, brussel, amsterdam) gelei. dotremont en noiret het later ook die skrywers marcel havrenne en hugo claus en die skilders pol bury, pierre alechinsky, louis van lint, die etnoloog luc de heusch en die musikant jacques calonne in brussel by die beweging betrek.\nin letterkunde het belgi\u00eb verskeie bekende outeurs opgelewer soos die digters emile verhaeren, guido gezelle, herman de coninck, myriam vanhee, tom lannoye, jacques brel en roman skrywer hendrik conscience, willem elsschot en georges simenon. die digter en toneelskrywer maurice maeterlinck het die nobelprys vir letterkunde in 1911 ontvang. die bekendste frans-belgiese strokiesverhale is die avonture van kuifie deur herg\u00e9 maar baie ander belangrike outeurs van strokiesverhale is belgies, insluitend edgar p. jacobs, marc sleen, willy vandersteen  en andr\u00e9 franquin.\nmeer onlangs het vername filmregisseurs verskyn, meeste van hulle sterk be\u00efnvloed deur franse filmkuns. die gebrek aan 'n groot belgiese filmmaatskappy het hulle gedwing om te emigreer of in lae-begroting produksies deel te neem. belgiese regisseurs sluit stijn coninx, luc en jean-pierre dardenne in; akteurs sluit jan decleir, veerle baetens en marie gillain in. films sluit in man bites dog en the alzheimer affair. in die 1980's het antwerpen se koninklike akademie van die skone kunste belangrike mode toonaangewers, die antwerpse ses opgelewer.\nbelgi\u00eb het ook bygedra tot die ontwikkeling van wetenskap en tegnologie. die wiskundige simon stevin, die anatomis andreas vesalius en die kartograaf gerardus mercator is onder die meer invloedryke wetenskaplikes uit die begin van die vroe\u00eb modernisme in die lae lande. meer onlangs, teen die einde van die 19de eeu, in toegepaste wetenskap, het die chemikus ernest solvay en die ingenieur zenobe gramme die solvayproses en die grammedinamo uitgevind. georges lema\u00eetre is 'n beroemde belgiese kosmoloog aan wie die  voorstel van die oerknalteorie van die begin van die heelal in 1927 toegeskryf word. drie nobelpryse vir fisiologie of geneeskunde is aan belge toegeken: jules bordet in 1919, corneille heymans in 1938 en albert claude en christian de duve in 1974. ilya prigogine is in 1977 die nobelprys vir chemie toegeken.\nop 1 desember 2005 is vader damien deur die vlaminge as die grootste belg van alle tye gekies terwyl die wale jacques brel gekies het.\n'n mens kan nie belgi\u00eb se kultuurlewe verstaan sonder om die volksfeeste in ag te neem nie. voorbeelde sluit die karnaval van binche, die ducasse van ath, die optog van die heilige bloed in brugge, die 15de-augustusfees in li\u00e8ge, en die waalse fees in namur in. 'n belangrike nie-amptelike feesdag is sint nicholasdag op 6 desember, wat die fees vir kinders herdenk en in li\u00e8ge van die studente.\nbaie hoogsaangeskrewe restaurante kan in ho\u00eb-impak gastronomiese gidse soos die michelingids aangetref word. belgiese sjokolade handelsmerke soos neuhaus, is w\u00eareldbekend en word wyd verkoop; selfs die goedkoopste en gewildste handelsmerk, leonidas, het 'n reputasie verwerf vir hulle kwaliteit.\nbelgi\u00eb produseer meer as 500 bier (alebiere, pils) vari\u00ebteite). belge het 'n reputasie vir 'n voorliefde vir wafels en pommes frites (belgiese aartappelskyfies), beide oorspronklik uit belgi\u00eb; die nasionale kos is biefstuk of mossels met skyfies.\n\n\n== sien ook ==\nlys van nedersettings in belgi\u00eb\n\n\n== verwysings ==\n\n\n== bronnelys ==\nalgemeen(en)  \"belgium\". encyclop\u00e6dia britannica. besoek op 24 julie 2023.\n(en)  \"belgium\". central intelligence agency. besoek op 24 julie 2023.geskiedenis(en)  w\u00eareldgeskiedenis by klmataal(de)  simons, ludo: \u00fcber sprache und literatur in flandern. antwerpen: belgisch-deutsche gesellschaft 1983\n(fr)  l'am\u00e9nagement linguistique dans le monde in frans deur jacques leclerc, universiteit van laval, kanada\n(de)  (en)  (fr)  (nl)  portaal van die ins tot statistiese publikasies oor belgi\u00eb\n\n\n== eksterne skakels ==\n(en)  toerisme-inligting oor belgi\u00eb op wikivoyageamptelike webwerwe(de)  (en)  (fr)  (nl)  federale portaalwebwerf\n(de)  (en)  (fr)  (nl)  amptelike webwerf van die belgiese monargie"