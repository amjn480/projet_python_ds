"die chileense nasionale rugbyspan (spaans: selecci\u00f3n de rugby de chile) is die nasionale rugbyspan wat chili in internasionale wedstryde (toetswedstryde) verteenwoordig. hulle dra die bynaam los c\u00f3ndores (spaans vir: \u201cdie kondors\u201d), na die andeskondor (vultur gryphus), die nasionale vo\u00ebl van die suid-amerikaanse land. rugby word in chili geadministreer deur die nasionale rugbysportfederasie (federaci\u00f3n deportiva nacional de rugby, fdnr) wat in 1953 gestig is. chili word as die vyfde beste rugbyspan in die amerikas beskou (n\u00e1 argentini\u00eb, die verenigde state, kanada en uruguay) en deur w\u00eareldrugby as \u2019n vlak drie-span erken. die chileense rugbyspan is tans (desember 2023) 23ste op w\u00eareldrugby se w\u00eareldranglys gelys. twee voormalige chileense rugbyspelers is in w\u00eareldrugby se heldesaal opgeneem.\nchili het in 1936 sy eerste internasionale wedstryd teen argentini\u00eb gespeel. in 2022 het chili vir die eerste keer vir die rugbyw\u00eareldbekertoernooi gekwalifiseer en daarmee die derde suid-amerikaanse land geword wat daarin geslaag het. chili het in 2015 vir die eerste keer die suid-amerikaanse rugbykampioenskap gewen. sedert 2016 neem chili ook aan die jaarlikse amerikaanse rugbykampioenskap deel, saam met die tweede argentynse span, brasili\u00eb, kanada, uruguay en die verenigde state.\n\n\n== beheerliggaam ==\ndie beheerliggaam vir rugby in chili is die nasionale rugbysportfederasie (spaans: federaci\u00f3n deportiva nacional de rugby, fdnr). die beheerliggaam is in 1953 onder die naam chileense rugbyfederasie (federaci\u00f3n chilena de rugby, frc) gestig en het in 1991 \u2019n volle lid van die internasionale rugbyvoetbalraad (irr; nou w\u00eareldrugby) geword. die chileense beheerliggaam het in 1988 \u2019n stigtingslid van consur (vandag sudam\u00e9rica rugby) geword.die hoogste rugbyliga in die land is die primera nacional top 10 wat in 1948 gestig is en tans deur tien spanne beslis word, waarvan die meeste uit die hoofstad santiago de chile of die metropolitaanse gebied. in die verlede was die meeste spelers van die chileense nasionale span uit di\u00e9 amateurliga afkomstig. sedert 2020 draf die meeste chileense spelers egter uit vir die professionele span selknam wat aan die professionele superrugby amerikas deelneem. hieraan neem ook spanne uit argentini\u00eb, brasili\u00eb, paraguay, uruguay en die verenigde state deel. van die ander spelers is veral op professionele vlak in frankryk of die noord-amerikaanse major league rugby aktief.\nnaas die amptelike nasionale span roep die nasionale rugbysportfederasie ook ander keurspanne byeen. nes ander rugbylande beskik chili oor \u2019n o/20-nasionale span wat aan die w\u00eareldrugby o/20-kampioenskap deelneem. die chile sevens is die chileense sewesrugbyspan en hulle neem aan internasionale toernooie soos w\u00eareldrugby se sewesreeks, sewesrugbyw\u00eareldbeker en olimpiese somerspele deel. kinders en jongmense word reeds op skool aan rugby bekend gestel en na gelang van hul belangstelling en talent begin hul met hul afrigting.\n\n\n== geskiedenis ==\n\n\n=== invoering en vestiging van rugby ===\ndie inheemse volk huilliche in die los lagos-streek en veral in die chilo\u00e9-argipel, wat tot die mapuche behoort, beoefen sedert eeue \u2019n spel genaamd linao, wat sekere ooreenkomste met rugby deel. by di\u00e9 spel probeer tussen 15 en 30 spelers elk, \u2019n met wol of lappe toegedraaide bal uit seewier te beweeg na die oorkantse doel, wat sowat twee meter wyd is en deur \u2019n doelwagter verdedig word. die baldraende spelers moet oor genoeg vaardighede en uithouvermo\u00eb beskik, om alle vorme van aanvalle te keer en te trotseer.nes in ander suid-amerikaanse lande is rugby aan die einde van die laat 19de eeu deur britse immigrante na chileense hawestede gebring. dekades lank is dit as \u2019n feit beskou dat die eerste bekende rugbywedstryd op chileense bodem in 1894 in iquique in die verre noorde van die land gespeel is. di\u00e9 wedstryd is deur die bemanning van \u2019n britse vragskip teen salpetermynwerkers gespeel. daarna het die spel glo na die suide na santiago de chile en valpara\u00edso versprei. volgens onlangse navorsings is die eerste wedstryd al op 16 junie 1892 in coronel gespeel. die bemanning van die britse oorlogskip hms warspite het teen plaaslike seelui uit die buurdorp concepci\u00f3n gespeel. tot in die 1930\u2019s is rugby in chili veral deur afstammelinge van die britse immigrante gespeel en ook daarna is dit veral deur die ho\u00ebrklas beoefen.\n\n\n=== eerste internasionale ontmoetings ===\ndie chilene se eerste toetswedstryd was op 20 september 1936 teen argentini\u00eb, wat hulle met 0\u201329 verloor het; dit was die eerste toetswedstryd tussen twee suid-amerikaanse spanne. \u2019n week later het die tweede toetswedstryd gevolg, waarin hulle met 31\u20133 geklop is. in 1938 het die chilene hul eerste toer na die buurland onderneem en die argentynse nasionale span twee keer ontmoet, maar albei wedstryde is nie as toetswedstryde geag nie. teen uruguay het hulle eers op 5 augustus 1948 te staan gekom. di\u00e9 toetswedstryd is op neutrale bodem in buenos aires gespeel en het in die eerste chileense oorwinning ge\u00ebindig. die organisasievlak het toegeneem, toe in 1948 die plaaslike beheerliggame in santiago de chile en valpara\u00edso gestig is; in dieselfde jaar het hulle saam die eerste chileense kampioenskap van stapel gestuur. in 1953 is die nasionale beheerliggaam chileense rugbyfederasie (federaci\u00f3n chilena de rugby, fcr) gestig, wat in 2015 in nasionale rugbysportfederasie (federaci\u00f3n deportiva nacional de rugby, fdnr) herdoop is.\nin februarie 1951 sou die condores aan die eerste pan-amerikaanse spele in buenos aires deelneem, maar die rugbytoernooi is om organisatoriese redes nie beslis nie. dit moes tot in september uitgestel word en is onder die naam abcu-toernooi aangebied (genoem na die vier deelnemende lande). tydens die eerste suid-amerikaanse vastelandse rugbytoernooi het die chilene in die derde plek ge\u00ebindig. hulle het maklik teen brasili\u00eb gewen, maar naelskraap teen uruguay en argentini\u00eb verloor. sewe jaar later is di\u00e9 toernooi terugwerkend erken as eerste suid-amerikaanse rugbykampioenskap. in 1952 het die ierse nasionale span tydens hul suid-amerikaanse toer ook santiago de chile besoek en die gasheer met 30\u20130 geklop. in 1954 het met frankryk nog \u2019n vyfnasiesspan suid-amerika besoek en met 34\u20133 teen die condores gese\u00ebvier. in 1958 het chili tydens die eerste amptelike suid-amerikaanse rugbykampioenskap in die tweede plek ge\u00ebindig n\u00e1 oorwinnings teen peru en uruguay, asook \u2019n nederlaag teen argentini\u00eb.in 1959 het die junior bokke, die suid-afrikaanse o/20-span, \u2019n suid-amerika-toer onderneem, waartydens hulle ook santiago de chile besoek het. soos verwag was die condores sonder enige kans en hulle is met 73\u20130 verneder. in die volgende jaar het \u2019n tuiswedstryd teen die franse op \u2019n soortgelyke manier verloop. tydens die suid-amerikaanse rugbykampioenskap 1961 het chile naelskraap teen die argentinynse span verloor, waarop maklike oorwinnings teen uruguay en brasili\u00eb gevolg het. daarteenoor het die suid-amerikaanse rugbykampioenskap 1964 teleurstellend verloop met \u2019n gelykop teen brasili\u00eb, maar ook nederlae teen uruguay en argentini\u00eb, waarvolgens hulle in die vierde en daarmee laaste plek ge\u00ebindig het. in 1966 het hulle die gaselle gehuisves, \u2019n suid-afrikaanse o/23-keurspan van spelers wat nie in opmerking gekom het vir die amptelike nasionale span nie. maar ook di\u00e9 reserwespan het die condores oorheers en hulle met 73\u20133 oorrompel. aan die suid-amerikaanse rugbykampioenskap 1967 het slegs drie spanne deelgeneem, waarby chili uruguay geklop het en soos gewoon deur argentini\u00eb verslaan is. die suid-amerikaanse rugbykampioenskap 1969 het op \u2019n soortgelyke manier verloop.\n\n\n=== popularisering van die rugbyspel ===\nmet uitsondering van die junior bokke se besoek in 1975 het chili in die 1970\u2019s slegs suid-amerikaanse spanne ontmoet. tydens die suid-amerikaanse rugbykampioenskap 1971, waaraan vir die eerste keer vyf spanne deelgeneem het, is chili deur argentini\u00eb geklop en het uruguay verslaan, waarna hulle vir die eerste keer teen paraguay te staan gekom en met 40\u20130 gese\u00ebvier het; daarop het \u2019n maklike oorwinning teen brasili\u00eb gevolg. tydens die suid-amerikaanse rugbykampioenskap 1973 het chili naelskraap teen uruguay en swak teen argentini\u00eb verloor, waarna hulle n\u00e1 oorwinnings teen brasili\u00eb en paraguay met die derde plek tevrede moes wees. tydens die suid-amerikaanse rugbykampioenskap 1975 het die condores n\u00e1 oorwinnings teen brasili\u00eb, paraguay en uruguay, asook \u2019n nederlaag teen argentini\u00eb in die tweede plek ge\u00ebindig. n\u00e1 oorwinnings teen paraguay en brasili\u00eb, maar ook nederlae teen argentini\u00eb en uruguay het die chilene die suid-amerikaanse rugbykampioenskap 1977 in die derde plek afgesluit. tydens die suid-amerikaanse rugbykampioenskap 1979 was hulle n\u00e1 oorwinnings teen brasili\u00eb en paraguay, asook \u2019n gelykop teen uruguay gelyk aan punte met laasgenoemde span agter argentini\u00eb, maar hulle het \u2019n swakker punteverskil gehad.in 1978 het die fransman jean-pierre juanchich die leisels van die nasionale span oorgeneem. daarbenewens het hy die missie gehad om met baie entoesiasme die rugbyspel in chili tot meer gewildheid te verhef en dit van sy sosiale nisbestaan te ontneem. ten einde hiervan het hy deur die hele land gereis, rugby aan baie mense bekend gestel en hulle ook oor die gepaardgaande waardes ingelig. tydens sy termyn van ses jaar het die aantal klubs van 14 na 120 gegroei. die nasionale span se destydse kaptein, fernando paulsen, het oor juanchich ges\u00ea: \u201chy was \u2019n nuwe ou wat die parameters verander het; hy het na chili gekom met \u2019n heel ander spelstelsel; al die afrigters het aangepas by sy spelstyl.\u201dtydens die milit\u00eare diktatuur onder augusto pinochet het chili noue bande met die suid-afrikaanse apartheidsregering aangeknoop \u2013 maar nie vanwe\u00eb ideologiese oorwegings nie, eerder weens hul gemeensame status as internasionaal verworpe pariastaat. nadat die buurland argentini\u00eb \u2019n verbod op alle sportiewe ontmoetings met suid-afrika geplaas het, is in 1980 die \u201cskaduspan\u201d sudam\u00e9rica xv (ook jaguares sudamericanos genoem) gestig. hoewel die meeste van die spelers argentyne was, het ook \u2019n aantal chilene vir die span uitgedraf. die altesaam vyf betrokke beheerliggame het die span nie amptelik erken nie, maar in die geheim geduld. gedurende die volgende vier jaar het die sudam\u00e9rica xv agt keer teen die springbokke gespeel, maar hulle kon slegs een wedstryd wen (op 3 april 1982 in bloemfontein). toe die condores in maart en april 1983 hul eerste toer buite suid-amerika aangepak het, het hulle die op sportiewe vlak ge\u00efsoleerde suid-afrika besoek. hulle het tien wedstryde teen verskeie keurspanne gespeel, waarvan hulle drie kon wen; toetswedstryde was egter nie op die program nie. \u2019n halwe jaar later het die suidwes-afrikaanse span (vandag namibi\u00eb) se teenbesoek in santiago de chile gevolg.argentini\u00eb, die onoorwonne wenner van al die vorige vastelandse rugbykampioenskappe, het in 1981 nie aan die suid-amerikaanse rugbykampioenskap deelgeneem nie. dit het aan die ander deelnemers die kans gebied om di\u00e9 toernooi vir die eerste keer nog te wen. die chilene het maklik gewen teen brasili\u00eb en paraguay, maar hulle is verslaan deur uruguay, wat met sy eerste suid-amerikaanse titel weggestap het. twee jaar later het argentini\u00eb weer aan die toernooi deelgeneem en chili kon slegs die derde plek agter argentini\u00eb en uruguay beklee; twee jaar later het hulle dieselfde uitslag behaal. ook in 1985 het die internasionale rugbyraad (irr, nou w\u00eareldrugby), wat destyds baie eksklusief was en slegs agt lede gehad het, op die invoering van die rugbyw\u00eareldbekertoernooi besluit. vir die eerste rugbyw\u00eareldbeker 1987 het die irr nege spanne vir deelname genooi, maar chili het geen uitnodiging ontvang nie. tydens die suid-amerikaanse rugbykampioenskappe in 1987 en 1989 het die condores weer agter argentini\u00eb en uruguay in die derde plek ge\u00ebindig. in 1989 was die chileense beheerliggaam een van die stigtingslede van die vastelandse beheerliggaam consur (nou sudam\u00e9rica rugby) wat in 1989 \u2019n irr-lid geword het.\n\n\n=== eerste rugbyw\u00eareldbekerkwalifiseringtoernooie ===\ndie suid-amerikaanse rugbykampioenskap 1991 het die chilene weer in die derde plek afgesluit. ook in 1991 het die beheerliggaam \u2019n volle lid van die internasionale rugbyraad geword, waarmee die nasionale span aan rugbyw\u00eareldbekerkwalifiseringtoernooie kon deelneem. twee jaar later was dit vir die eerste keer die geval, toe die suid-amerikaanse rugbykampioenskap 1993 gelyktydig as eerste kwalifiseringsrondte vir die rugbyw\u00eareldbeker 1995 gedien het. aangesien die chilene slegs die vierde plek kon behaal, hul swakste prestasie sedert 1964, het hulle die volgende rondte misgeloop. in 1995 het spanje die eerste nie-suid-amerikaanse span geword om chili vir \u2019n amptelike toetswedstryd te besoek; die gasheer kon di\u00e9 wedstryd met 28\u201323 wen. daarteenoor het die daaropvolgende suid-amerikaanse rugbykampioenskap 1995 teleurstellend verloop, aangesien hulle in die vierde plek ge\u00ebindig het. die chilene het die rugbyw\u00eareldbeker 1999-kwalifisering in herfs 1997 met maklike oorwinnings teen bermuda, trinidad en tobago en paraguay afgeskop. n\u00e1 \u2019n 14\u201320-nederlaag in april 1998 teen uruguay het hulle egter die volgende rondte misgeloop. tydens die suid-amerikaanse rugbykampioenskappe in 1997 en 1998 het chili soos gewoon die derde plek behaal.van 2000 af is die suid-amerikaanse rugbykampioenskap jaarliks beslis, maar die magsbalans op die vasteland het vir eers nie verander nie. tot in 2011 het chili twaalf agtereenvolgende keer na argentini\u00eb en chili in die derde plek ge\u00ebindig. tydens die 2000-toernooi was die chilene drie punte kort van hul eerste oorwinning teen argentini\u00eb, wat egter met \u2019n reserwespan pleks van die nasionale span uitgedraf het. in april 2002 het die condores die rugbyw\u00eareldbeker 2003-kwalifisering met maklike oorwinnings teen brasili\u00eb en paraguay afgeskop, waarvolgens hulle die volgende rondte behaal het. hier het hulle teen uruguay en vir die eerste keer nog teen beide kanada en die verenigde state te staan gekom. hulle kon twee tuisoorwinnings teen uruguay en die vsa aanteken, maar n\u00e1 altesaam vier nederlae het hulle in die vierde en laaste plek ge\u00ebindig, waarmee hulle uitgeskakel is. hulle was gelyk aan punte met die vsa, wat die interkontinentale uitspeelrondte teen spanje behaal het, maar hulle het minder drie\u00eb gedruk.in 2004 en 2005 het chili aan albei toernooie van die kortstondige interkontinentale beker deelgeneem. die eerste toernooi in suid-amerika het hulle agter uruguay in die tweede plek afgesluit. tydens die tweede en laaste toernooi, waartydens hulle vir die eerste keer europa besoek het, het hulle n\u00e1 nederlae teen georgi\u00eb en portugal in die vierde en laaste plek ge\u00ebindig. in oktober 2005 het hulle die rugbyw\u00eareldbeker 2007-kwalifisering se eerste rondte n\u00e1 oorwinnings teen paraguay en brasili\u00eb in die eerste plek afgesluit, tydens die suid-amerikaanse rugbykampioenskap 2006, wat gelyktydig as tweede rondte gedien het, kon hulle egter geen oorwinning aanteken nie en het sodoende die interkontinentale uitspeelrondte misgeloop. in april 2009 het chili in die rugbyw\u00eareldbeker 2011-kwalifisering se derde rondte begin, maar hul deelname was net van \u2019n kort duur. hoewel hulle brasili\u00eb weer kon klop, is hulle n\u00e1 die daaropvolgende nederlaag teen uruguay uitgeskakel.\n\n\n=== op pad na die eerste rugbyw\u00eareldbekerdeelname ===\nin 2010 was die chilene op die punt van \u2019n verrassing, toe hulle die besoekende eilandstaat tonga amper verslaan het, maar hulle het di\u00e9 wedstryd met 30\u201332 verloor. in die daaropvolgende jaar kon hulle uruguay vir die eerste keer in nege jaar klop, waarmee hulle die suid-amerikaanse rugbykampioenskap 2011 in die tweede plek afgesluit het. in 2012 het hulle soos gewoon die derde plek beklee, maar hulle het nogtans die volgende rondte gehaal. hier kon hulle brasili\u00eb klop, maar hulle het teen uruguay verloor, waarmee hulle uitgeskakel is. argentini\u00eb het vanwe\u00eb sy oorskakeling na die suidelike halfrond se rugbykampioenskapstoernooi van 2014 af nie meer met sy dominerende nasionale span aan die jaarlikse vastelandse toernooi deelgeneem nie. die condores kon die kans nie benut nie en het hul laagtepunt bereik, toe hulle tydens die suid-amerikaanse rugbykampioenskap 2014 deur beide brasili\u00eb en paraguay verslaan is en in die laaste plek ge\u00ebindig het. een jaar later kon hulle herstel en tydens die suid-amerikaanse rugbykampioenskap 2015 n\u00e1 oorwinnings teen brasili\u00eb, paraguay en uruguay hul eerste suid-amerikaanse titel inpalm.die in 2009 ingestelde amerikaanse rugbykampioenskap, waaraan voorheen sekere nasionale reserwespanne deelgeneem het, het in 2016 \u2019n fundamentele verandering ondergaan. sedertdien het die amerikas se vyf leidende spanne na die voorbeeld van die europese sesnasies in \u2019n jaarlikse rondomtalie ontmoet. slegs argentini\u00eb het ten einde van \u2019n meer gebalanseerde toernooi slegs sy reserwespan (die jaguares) laat deelneem. tydens die eerste toernooi in februarie en maart 2016 het chili \u2019n tuisoorwinning teen brasili\u00eb aangeteken, voordat hulle \u2019n aanvanklik noue wedstryd teen argentini\u00eb in die laaste 20 minuut uit die hand geglip en met 15\u201352 verloor het. daarop het nederlae teen die vsa, uruguay en kanada gevolg, waarmee hulle die toernooi in die laaste plek afgesluit het. tydens die suid-amerikaanse rugbykampioenskap 2016 het hul titelverdediging misluk en chili het in die tweede plek agter uruguay ge\u00ebindig. die amerikaanse rugbykampioenskap 2017 het met vyf nederlae ook teleurstellend verloop. die daaropvolgende suid-amerikaanse rugbykampioenskap 2017 het gelyktydig gedien as deel van die rugbyw\u00eareldbeker 2019-kwalifisering; chili kon brasili\u00eb en paraguay klop, maar hulle is deur uruguay verslaan, waarmee die span in die tweede plek ge\u00ebindig en weereens vroeg uitgeskakel is. ook in 2017 het die chilene deelgeneem aan die laaste nasiesbeker, \u2019n ontwikkelingstoernooi vir spanne van die tweede en derde vlak; n\u00e1 \u2019n oorwinning teen kenia en \u2019n nederlaag elk teen rusland en hongkong het hulle die derde plek behaal.\ntydens beide die suid-amerikaanse rugbykampioenskap 2018 en 2019 het die chilene die derde plek beklee. in albei jare het die amerikaanse rugbykampioenskap n\u00e1 vyf nederlae ook teleurstellend verloop. n\u00e1 die uitbreek van die w\u00eareldwye covid-19-pandemie aan die begin van 2020 kon vir anderhalf jaar geen toetswedstryd gespeel word nie, en n\u00f3g die suid-amerikaanse n\u00f3g die amerikaanse rugbykampioenskap kon beslis word. eers in julie 2021, met die afskop van die rugbyw\u00eareldbeker 2023-kwalifisering, kon die condores weer aan die internasionale speelprogram deelgeneem. hulle het die eerste rondte oorspring, aangesien colombia weens \u2019n aantal covid-19-besmettings nie kon speel nie. in rondte 2 het hulle in \u2019n driehoekige toernooi die tweede plek tussen uruguay en brasili\u00eb beklee. daarmee het hulle die uitspeelwedstryd teen kanada behaal. op \u2019n naelskraapse 21\u201322-wegnederlaag het \u2019n 33\u201324-tuisoorwinning gevolg, wat hulle na rondte 3 teen die verenigde state geneem het. die uitslag in hierdie deurslaggewende uitspeelwedstryd was baie naby: terwyl hulle die tuiswedstryd in santiago de chile met 21\u201322 verloor het, kon hulle die wegwedstryd in glendale, colorado, met 31\u201329 wen. sodoende het die chilene met een wedstrydpunt teen die gunsteling gese\u00ebvier en vir die eerste keer in hul agtste probeerslag vir \u2019n rugbyw\u00eareldbekertoernooi gekwalifiseer. deskundiges was dit voor die toernooi eens, dat die chilene wenloos sou bly, aangesien hulle reeds hul moontlikhede uitgeput het deur te kwalifiseer. soos verwag het hulle vier swak nederlae gely teen japan (met 12\u201342), samoa (met 10\u201343), engeland (met 0\u201371) en argentini\u00eb (met 5\u201359), waarvolgens hulle in die groepfase uitgeskakel is. teen japan, samoa en engeland het die chilene vir die eerste keer te staan gekom, terwyl die wedstryd teen argentini\u00eb die eerste suid-amerikaanse ontmoeting tydens \u2019n rugbyw\u00eareldbekertoernooi nog was.\n\n\n== kleure, embleem en bynaam ==\nchili speel tradisioneel in \u2019n rooi trui met blou kleuraksente, blou broeke en blou-rooi-gestreepte sokkies. hul alternatiewe trui is wit met blou kleuraksente, wit broeke en rooi-wit-gestreepte sokkies.\ndie huidige truiverskaffer is die engelse sportuitruster umbro en die truiborge is inversiones latam asook peugeot. die beheerliggaam se kenteken verskyn op die regterbors, die truiverskaffer se kenteken links en die borgkenteken in die middel.\ndie beheerliggaam nasionale rugbysportfederasie se kenteken, wat ook op die trui verskyn, toon \u2019n andeskondor op \u2019n rooi agtergrond. die nasionale span se bynaam los condores (\u201cdie kondors\u201d) is ontleen aan die spaanse naam van di\u00e9 vo\u00ebl uit die familie nuwew\u00eareldse aasvo\u00ebls wat wydverspreid in suid-amerika voorkom.\n\n\n== tuisstadion ==\nchili se tuisstadion is die estadio municipal de la pintana in die hoofstad santiago de chile met \u2019n kapasiteit van 6 000. dit is in besit van die munisipaliteit la pintana, wat dit aan die rugbyunie beskikbaar stel vir gebruik. hier word amper al die nasionale span se tuiswedstryde, die selknam-konsessie, die meeste wedstryde tydens die nasionale rugbykampioenskap en ander rugbybyeenkomste aangebied. die tweede hoofgebruiker is die sokkerklub cd santiago morning en ook die chileense nasionale vrouesokkerspan gebruik die stadion vir hul tuiswedstryde.\nander tuisstadions sluit in die estadio playa ancha in valpara\u00edso, club everton en die estadio sausalito in vi\u00f1a del mar, old john\u2019s in concepci\u00f3n en die estadio la granja in curic\u00f3. tot op hede het die nasionale span slegs elf tuiswedstryde buite die hoofstad gespeel, mees onlangs in 2023 in valpara\u00edso.\n\n\n== toetswedstryde ==\nchili het 77 van sy 193 toetswedstryde gewen, \u2019n wenrekord van 39,90%. chili se statistieke in toetswedstryde teen al die lande, in alfabetiese volgorde, is soos volg (korrek in oktober 2023):\n\n\n== rekords ==\n\n\n=== w\u00eareldbekerrekord ===\ntydens die rugbyw\u00eareldbeker 2023-kwalifisering het chili vir sy eerste rugbyw\u00eareldbekertoernooi gekwalifiseer, maar tydens di\u00e9 toernooi al sy vier groepwedstryde verloor.\n\n\n=== suid-amerikaanse rugbykampioenskap ===\nsedert die eerste toernooi in 1951 neem chili aan die suid-amerikaanse rugbykampioenskap deel. hulle het die toernooi een keer gewen en tien keer as naaswenner ge\u00ebindig.\n\ntiteloorwinnings (1): 2015\n\n\n=== amerikaanse rugbykampioenskap ===\nchili het vier keer aan die sedert 2009 jaarliks besliste amerikaanse rugbykampioenskap (oftewel \u201camerikaanse sesnasies\u201d) deelgeneem, waar hulle teen brasili\u00eb, chili, kanada en die verenigde state asook die argentynse tweede span speel. by al die vier deelnames het hulle die sesde plek behaal.\n\n\n=== ander toetswedstryde ===\nin teenstelling met ander tradisionele rugbylande het die chileense nasionale rugbyspan tydens die amateurtydperk nie oorsese toere onderneem nie en tot in die middel-1990\u2019s slegs wedstryde in suid-amerika gespeel. daarteenoor het hulle deur suid-amerika toerende nasionale spanne gehuisves. deesdae is toetswedstryde teen die spanne van die noordelike halfrond tweekeer per jaar moontlik. gedurende juniemaand se midjaarrugbytoetsreeks tree chili as gasheer op en gedurende novembermaand se eindjaarrugbytoetsreeks reis chili na europa. in teenstelling met die meeste ander rugbylande speel chili nie vir enige trofee teen sy teenstanders nie.\n\n\n== spelers ==\n\n\n=== huidige span ===\ndie volgende spelers het die chileense span gevorm tydens die rugbyw\u00eareldbeker 2023:\n\n\n=== bekende spelers ===\ntwee voormalige chileense spelers is vir hul uitstekende prestasies in w\u00eareldrugby se heldesaal opgeneem:\n\n\n=== spelerstatistieke ===\nvervolgens die belangrikste statistieke van chili se spelers. die spelers wat met * gekenmerk is, is nog aktief en kan hul statistieke verbeter.\n(korrek teen: oktober 2023)\n\n\n== afrigters ==\ndie volgende persone het al as hoofafrigters van die chileense nasionale rugbyspan gedien:\n\n\n== sien ook ==\n\n\n== verwysings ==\n\n\n== verdere leesstof ==\n(fr)  henri garcia (2011). la fabuleuse histoire du rugby. parys: \u00e9ditions de la martini\u00e8re. isbn 978-2-7324-4528-1.\n(en)  huw richards (2007). a game for hooligans: the history of rugby union. edinburg: mainstream publishing. isbn 978-1-84596-255-5.\n(en)  richard bath (1997). the complete book of rugby. seven oaks. isbn 1-86200-013-1.\n\n\n== eksterne skakels ==\n(es)  amptelike webwerf van die chileense rugbyfederasie\n(en)  chili by w\u00eareldrugby\n(es)  chileense rugbygemeenskap\n(es)  chileense rugbynuus"