"d\u00e4ggdjur (mammalia) \u00e4r en klass inom ryggradsdjuren. d\u00e4ggdjur har endoterm termoreglering, ger sina ungar di och alla utom kloakdjuren f\u00f6der levande ungar (till skillnad fr\u00e5n att l\u00e4gga \u00e4gg). f\u00f6r n\u00e4rvarande \u00e4r omkring 5 400 arter k\u00e4nda, vilka f\u00f6rdelas p\u00e5 cirka 1 200 sl\u00e4kten, 153 familjer och 29 ordningar. de flesta d\u00e4ggdjuren lever p\u00e5 land men flera arter f\u00f6rekommer i vattnet eller i luften. med undantag av djuphavet och centrala antarktis f\u00f6rekommer de \u00f6ver hela jorden. d\u00e4ggdjurens kroppsl\u00e4ngd varierar mellan omkring 30 millimeter (f\u00f6r trynfladdermus och flimmern\u00e4bbmus) och lite \u00f6ver 30 meter (bl\u00e5val). deras levnadss\u00e4tt \u00e4r inte enhetligt och varierar starkt. vissa d\u00e4ggdjursgrupper uppvisar ett komplext socialt beteende.\n\n\n== etymologi ==\ndet \u00e4r ordet d\u00e4gga \u2013 ett \u00e4ldre svenskt ord f\u00f6r att ge di (kausativform av dia) \u2013 som givit upphov till djurklassens svenska trivialnamn. det vetenskapliga namnet mammalia kommer fr\u00e5n latinets mamma som betyder \"br\u00f6st\".\n\n\n== k\u00e4nnetecken ==\nnu levande d\u00e4ggdjur k\u00e4nnetecknas av f\u00f6rekomsten av mj\u00f6lkk\u00f6rtlar, h\u00e5rs\u00e4ckar, svettk\u00f6rtlar, att k\u00e4ken best\u00e5r av ett \u00f6verk\u00e4ksben och underk\u00e4ksben, och att de tre tidigare benen i k\u00e4kleden blivit h\u00f6rselben i mellan\u00f6rat. hur f\u00f6rhistoriska d\u00e4ggdjur skall definieras r\u00e5der det oenighet om, carl von linn\u00e9s ursprungliga definition av d\u00e4ggdjur som djur med mj\u00f6lkk\u00f6rtlar \u00e4r problematisk eftersom mj\u00f6lkk\u00f6rtlar bevaras d\u00e5ligt i fossil. det \u00e4r troligt att mj\u00f6lkk\u00f6rtlarna utvecklades i tidiga amnioter f\u00f6r 310 miljoner \u00e5r sedan f\u00f6r att producera en v\u00e4tska som h\u00f6ll \u00e4ggen fuktiga och senare n\u00e4r \u00e4ggskalen blivit tjockare utvecklades till att producera mj\u00f6lk som ungarna kunde dia. de tidiga amnioter som direkt utvecklade tjockare \u00e4ggskal utvecklade aldrig mj\u00f6lkk\u00f6rtlar och blev kr\u00e4ldjur inklusive f\u00e5glar.\npaleontologen timothy rowe definierade 1988 d\u00e4ggdjur som alla avkomlingar till den gemensamma stamfadern till nu levande d\u00e4ggdjur\n. denna stamfader levde under jura,  vilket utesluter fossil fr\u00e5n trias som traditionellt r\u00e4knas som d\u00e4ggdjur baserat p\u00e5 k\u00e4kens uppbyggnad. att dessa djur hade en enkel k\u00e4kled gjorde att de kunde tugga f\u00f6dan ist\u00e4llet f\u00f6r att sv\u00e4lja hela bitar (vilket kr\u00e4ldjur fortfarande g\u00f6r) och p\u00e5 s\u00e5 s\u00e4tt sm\u00e4lta f\u00f6dan snabbare. de \u00f6verblivna benen i k\u00e4kleden blev h\u00f6rselben, vilket g\u00f6r att moderna d\u00e4ggdjur har l\u00e4ttare att h\u00f6ra h\u00f6gfrekventa ljud \u00e4n kr\u00e4ldjur som har ett enda h\u00f6rselben.\n\n\n=== mj\u00f6lkk\u00f6rtlar ===\nmj\u00f6lkk\u00f6rtlarna producerar mj\u00f6lk som ges till dess ungar vilka diar sin mor, fr\u00e5n br\u00f6st eller spenar. hos kloakdjur och hos n\u00e5gra pungdjur suger ungen mj\u00f6lken fr\u00e5n den rudiment\u00e4ra pungen eller fr\u00e5n h\u00e5ren vid mj\u00f6lkk\u00f6rtlarna. hur valar, som lever hela sina liv i vatten, ger di \u00e4r inte klarlagt, men mj\u00f6lkk\u00f6rtlarna sitter innanf\u00f6r hudveck.mj\u00f6lkk\u00f6rtlar finns hos s\u00e5v\u00e4l honor som hanar, dock rudiment\u00e4rt hos de senare. de sitter n\u00e5gonstans l\u00e4ngs mj\u00f6lklinjerna, som p\u00e5 m\u00e4nniskor g\u00e5r fr\u00e5n armh\u00e5lorna ner mot ljumskarna.\n\n\n=== p\u00e4ls ===\np\u00e4lsen som best\u00e5r av h\u00e5r tillh\u00f6r det mest distinkta k\u00e4nnetecknet f\u00f6r d\u00e4ggdjur. \u00e4ven om vissa d\u00e4ggdjur, till exempel valar saknar h\u00e5r, s\u00e5 har de utvecklats ur h\u00e5rb\u00e4rande f\u00f6rf\u00e4der och de har \u00e5tminstone som embryon h\u00e5r p\u00e5 kroppen. de flesta d\u00e4ggdjur b\u00e4r h\u00e5r hela livet. h\u00e5r best\u00e5r huvudsakligen av proteinet keratin. de yttre h\u00e5ren kallas t\u00e4ckh\u00e5r eller stickelh\u00e5r och de t\u00e4cker underullen som finns n\u00e4rmast huden. djurens p\u00e4ls har olika funktioner:\n\np\u00e4lsen skyddar djuret mot kyla (vinterp\u00e4ls) och ibland \u00e4ven mot v\u00e4rme och solstr\u00e5lning. denna isolering \u00e4r en viktig f\u00f6ruts\u00e4ttning f\u00f6r homeostas, det vill s\u00e4ga en j\u00e4mn kroppstemperatur.\np\u00e4lsens utformning och f\u00e4rg fungerar b\u00e5de hos bytes- och rovdjur som kamouflage. vissa d\u00e4ggdjur, till exempel skogshare och fj\u00e4llr\u00e4v, \u00e4ndrar d\u00e4rf\u00f6r p\u00e4lsens f\u00e4rg under \u00e5rets lopp. en i\u00f6gonenfallande p\u00e4lsteckning kan \u00e4ven utg\u00f6ra en varning f\u00f6r konkurrenter, till exempel hos skunkar. markanta m\u00f6nster i p\u00e4lsen kan visa vem som \u00e4r artfr\u00e4nde och vem inte.\np\u00e4lsen kan \u00e4ven tydligg\u00f6ra skillnaden mellan olika k\u00f6n, som med lejonets man.\nh\u00e5r anv\u00e4nds ibland f\u00f6r kommunikationen. exempelvis kan vissa d\u00e4ggdjur, som varg och gr\u00e4vling resa ragg n\u00e4r de blir r\u00e4dda eller aggressiva vilket g\u00f6r att de ser st\u00f6rre ut.\nh\u00e5r \u00e4r kopplat till det somatosensoriska sinnet, och vissa h\u00e5r, exempelvis morrh\u00e5r, \u00e4r extra k\u00e4nsliga och fungerar som k\u00e4nselorgan.\nhos en rad d\u00e4ggdjur, till exempel igelkottar, jordpiggsvin och myrpiggsvin, har en del h\u00e5r ombildats till taggar, som fungerar som ytterligare skydd mot fiender.\n\n\n=== t\u00e4nder ===\nd\u00e4ggdjurens t\u00e4nder \u00e4r vanligtvis heterodonta, det vill s\u00e4ga olikformiga. d\u00e4ggdjuren har fyra olika typer av t\u00e4nder: framt\u00e4nder (incisivi), h\u00f6rnt\u00e4nder (canini) och tv\u00e5 sorters kindt\u00e4nder (premolarer och molarer). sammans\u00e4ttningen av alla de olika typerna beskrivs med hj\u00e4lp av en tandformel. denna typ av tandupps\u00e4ttningar skiljer d\u00e4ggdjuren bland annat fr\u00e5n reptiler, som har likformiga (homodonta) t\u00e4nder. de flesta d\u00e4ggdjur har f\u00f6rst mj\u00f6lkt\u00e4nder, vilka senare ers\u00e4tts av de permanenta t\u00e4nderna. vissa molarer som m\u00e4nskliga visdomst\u00e4nder  f\u00f6reg\u00e5s dock inte av mj\u00f6lkt\u00e4nder och f\u00f6rekommer d\u00e4rf\u00f6r bara hos vuxna individer.\nen del d\u00e4ggdjur har t\u00e4nder som v\u00e4xer under hela livet. t\u00e4nderna slits kontinuerligt ned. exempel \u00e4r gnagarnas framt\u00e4nder och st\u00f6dt\u00e4nder hos elefanter, valrossar, narvalar och andra d\u00e4ggdjur.\nvuxna kloakdjur (prototheria) saknar t\u00e4nder. bara hos ungar finns kort f\u00f6re f\u00f6delsen en sorts \u00e4ggtand, som hj\u00e4lper djuret att \u00f6ppna \u00e4ggets skal.\n\n\n=== h\u00f6rselben ===\nalla d\u00e4ggdjur har tre h\u00f6rselben i mellan\u00f6rat (hammaren, st\u00e4det och stigbygeln) och en underk\u00e4ke best\u00e5ende av ett ben p\u00e5 varje sida.  de kr\u00e4ldjur som d\u00e4ggdjuren utvecklades fr\u00e5n hade bara ett h\u00f6rselben (motsvarande stigbygeln), och deras motsvarigheter till hammaren och st\u00e4det var ist\u00e4llet en del av k\u00e4kleden.\n\n\n=== andra k\u00e4nnetecken ===\nd\u00e4ggdjurens hj\u00e4rna styr systemen f\u00f6r reglering av kroppsv\u00e4rme och blodcirkulation. de har hj\u00e4rta med tv\u00e5 kammare och tv\u00e5 f\u00f6rmak. som tidigare beskrevs har honor av d\u00e4ggdjur mj\u00f6lkk\u00f6rtlar som producerar mj\u00f6lk f\u00f6r att ge di till sina ungar. som enda djurgrupp har d\u00e4ggdjuren ett mellang\u00e4rde - en muskel som skiljer organen i br\u00f6stet fr\u00e5n organen i buken. de r\u00f6da blodkropparna saknar hos d\u00e4ggdjuren cellk\u00e4rna och organeller. \ndet st\u00f6rsta d\u00e4ggdjuret, bl\u00e5valen, kan bli ca 30 meter l\u00e5ngt och v\u00e4ga ca 150 ton och \u00e4r det st\u00f6rsta k\u00e4nda djuret. till de minsta d\u00e4ggdjuren r\u00e4knas idag trynfladdermus (craseonycteris thonglongyai) och flimmern\u00e4bbmus (suncus etruscus) med en genomsnittlig vikt av bara tv\u00e5 gram och en l\u00e4ngd av omkring tre centimeter. trots denna variation \u00e4r de flesta d\u00e4ggdjur av r\u00e5ttstorlek.n\u00e4stan alla d\u00e4ggdjur har sju halskotor, undantag \u00e4r sirendjur och tv\u00e5t\u00e5iga seng\u00e5ngare som ofta har sex halskotor och tret\u00e5iga seng\u00e5ngare som har nio halskotor. hos de flesta d\u00e4ggdjur utg\u00e5r extremiteternas \u00f6vre delar lodr\u00e4tt fr\u00e5n ryggraden medan de hos kr\u00e4ldjuren ligger horisontala.\n\n\n== utbredning ==\nd\u00e4ggdjur finns \u00f6ver hela jorden: de f\u00f6rekommer p\u00e5 alla kontinenter, i alla oceaner och p\u00e5 de flesta \u00f6ar. kloakdjur finns bara i australien och nya guinea. pungdjur f\u00f6rekommer i australiska, oceaniska, neotropiska och nearktiska djurgeografiska regionerna. moderkaksdjur (eutheria) finns p\u00e5 alla kontinenter, men f\u00f6re m\u00e4nniskans ankomst var de i australien bara representerade av n\u00e5gra f\u00e5 arter, framf\u00f6r allt fladderm\u00f6ss och flyghundar samt n\u00e5gra r\u00e5ttdjur. \u00e4ven p\u00e5 avl\u00e4gsna \u00f6ar fanns f\u00f6re m\u00e4nniskans ankomst en artfattig d\u00e4ggdjursfauna. till exempel fanns tidigare p\u00e5 nya zeeland bara fladderm\u00f6ss.\nd\u00e4ggdjuren har anpassat sig till de flesta milj\u00f6er p\u00e5 jorden. de finns i tempererade regioner, \u00f6knar, regnskog, alpina bergsregioner, i luften till n\u00e5gra hundra meters h\u00f6jd och i polartrakter. till de f\u00e5 regioner d\u00e4r det saknas d\u00e4ggdjur r\u00e4knas djuphavet och centrala antarktis, med undantag av de f\u00e5 bes\u00f6k som m\u00e4nniskan gjort.uppbyggnaden av d\u00e4ggdjurens kropp har hos flera arter genomg\u00e5tt drastiska f\u00f6r\u00e4ndringar f\u00f6r att anpassa sig till dessa vitt skilda levnadsmilj\u00f6er. till exempel fick valar ett fiskliknande utseende n\u00e4r de gick \u00f6ver till ett liv i havet. \u00e4ven s\u00e4lar och sirendjur genomgick liknande, om \u00e4n inte lika l\u00e5ngtg\u00e5ende, f\u00f6r\u00e4ndringar. fladderm\u00f6ss och flyghundar \u00e4r, vid sidan av f\u00e5glarna och de utd\u00f6da flyg\u00f6dlorna, de enda ryggradsdjur som kan flyga aktivt. dessa arter har kraftigt f\u00f6rl\u00e4ngda fingrar med utsp\u00e4nd hud emellan. det finns \u00e4ven flera d\u00e4ggdjur som oberoende av varandra har utvecklat ett glidmembran som m\u00f6jligg\u00f6r passiv flygning \u00f6ver upp till hundra meter. n\u00e5gra exempel \u00e4r p\u00e4lsfladdrare, n\u00e5gra gnagare fr\u00e5n sl\u00e4ktgruppen flygekorrar och olika pungdjur, som arterna inom familjerna flygpungekorrar och ringsvanspungr\u00e5ttor. en rad d\u00e4ggdjur \u00e4r anpassade till ett liv under jord. dessa har en cylindrisk kropp och korta extremiteter som anv\u00e4nds som gr\u00e4vverktyg. flera arter lever i tr\u00e4d och n\u00e5gra av dessa har motsatta tummar och ofta gripsvans. d\u00e4ggdjur som lever p\u00e5 st\u00e4pp eller i liknande habitat har ofta f\u00e4rre t\u00e5r. evolution\u00e4rt har t\u00e5rna vuxit samman och har ofta ett hornskikt, eller har helt ombildats till kl\u00f6var. andra arter har mycket f\u00f6rstorade bakben som g\u00f6r att de kan hoppa.\n\n\n== ekologi ==\n\n\n=== allm\u00e4nt ===\nd\u00e4ggdjurens ekologi \u00e4r lika varierande som deras utbredning och kroppsbyggnad. det finns arter som \u00e4r aktiva p\u00e5 dagen, vid gryningen, under natten och arter som inte \u00e4r specialiserade f\u00f6r n\u00e5gon s\u00e4rskild tid av dygnet. \u00e4ven vad g\u00e4ller djurens sociala beteende finns stora skillnader mellan olika arter. det finns arter som n\u00e4stan hela livet lever ensamma och andra som lever i stora flockar med tusen eller fler individer. hos flera d\u00e4ggdjur finns en tydlig hierarki inom gruppen och olika s\u00e4tt att kommunicera som l\u00e4ten, grimaser och kroppsst\u00e4llningar. n\u00e5gra f\u00e5 d\u00e4ggdjur anv\u00e4nder \u00e4ven gift n\u00e4r de jagar eller f\u00f6rsvarar sig mot fiender.\n\n\n=== sinnen ===\nluktsinnet spelar en betydande roll f\u00f6r d\u00e4ggdjurens levnadss\u00e4tt, bland annat f\u00f6r att s\u00f6ka f\u00f6da och under parningsperioden. med feromoner visas att en individ \u00e4r redo att para sig. flera arter avgr\u00e4nsar sina territorier med urin, avf\u00f6ring eller s\u00e4rskilda k\u00f6rtelsekret. beroende p\u00e5 art f\u00f6rekommer doftk\u00f6rtlarna p\u00e5 olika kroppsst\u00e4llen och flera arter har flera doftk\u00f6rtlar med olika funktioner.\ni de flesta fall \u00e4r d\u00e4ggdjurens h\u00f6rsel v\u00e4l utvecklad. en s\u00e4rskild form \u00e4r ekolokalisering som utnyttjar att ljudv\u00e5gor studsar mot f\u00f6rem\u00e5l och utifr\u00e5n denna information best\u00e4mmer djuret sin position i omgivningen eller sin relation till bytesdjur. hos tv\u00e5 d\u00e4ggdjursgrupper, tandvalar och fladderm\u00f6ss, \u00e4r ekolokalisering s\u00e4rskilt v\u00e4l utvecklad, men den finns \u00e4ven hos andra grupper, till exempel hos n\u00e5gra n\u00e4bbm\u00f6ss och kanske hos p\u00e4lsfladdrare. yttre \u00f6ron kan vara p\u00e5fallande stora, som hos fladderm\u00f6ss, av m\u00e5ttlig storlek eller de saknas helt, som hos flera vattenlevande eller underjordisk levande d\u00e4ggdjur.d\u00e4ggdjuren utforskar \u00e4ven omv\u00e4rlden med hj\u00e4lp av k\u00e4nsel. flera arter har d\u00e4rf\u00f6r s\u00e4rskilda morrh\u00e5r, som styrs av muskelr\u00f6relser. huden har hos flera arter s\u00e4rskilda k\u00e4nselceller som finns i st\u00f6rre omf\u00e5ng i primaternas fingrar och i n\u00e4san respektive snabeln hos flera arter. flera biologer antar att stj\u00e4rnmullvaden (condylura cristata) har det b\u00e4st utvecklade k\u00e4nselsinnet.\ni kloakdjurens n\u00e4bb finns fina el-receptorer som kan sp\u00e5ra bytesdjurens muskelr\u00f6relser.pipistrellus subflavus och kanske n\u00e5gra andra fladderm\u00f6ss kan k\u00e4nna igen lufttrycket.betr\u00e4ffande synen finns stora skillnader. ibland spelar synen bara en underordnad roll, till exempel hos arter som lever under jord och har tillbakabildade \u00f6gon som ibland \u00e4r t\u00e4ckta av hud. d\u00e4remot har primater och kattdjur stora \u00f6gon och bra syn. f\u00e4rgseende \u00e4r v\u00e4l utvecklad hos hominider, hos flyghundar och hos n\u00e5gra andra d\u00e4ggdjur. \u00f6gonens placering i skallen beror ofta p\u00e5 djurets levnadss\u00e4tt. rovdjur har oftast fram\u00e5triktade \u00f6gon f\u00f6r bra djupseende. bytesdjurens \u00f6gon ligger oftast p\u00e5 huvudets sidor s\u00e5 att de kan t\u00e4cka in s\u00e5 stort omr\u00e5de som m\u00f6jligt.\n\n\n=== f\u00f6da ===\nsom en f\u00f6ljd av den j\u00e4mna kroppstemperaturen beh\u00f6ver de flesta d\u00e4ggdjur stora m\u00e4ngder f\u00f6da. n\u00e5gra arter \u00e4ter varje dag f\u00f6da som motsvarar deras egen kroppsvikt. f\u00f6dans sammans\u00e4ttning \u00e4r beroende p\u00e5 art: det finns v\u00e4xt\u00e4tare (herbivorer), k\u00f6tt\u00e4tare (karnivorer) och all\u00e4tare (omnivorer). t\u00e4ndernas antal och uppbyggnad samt formen av de olika matsm\u00e4ltningsorganen \u00e5terspeglar sammans\u00e4ttningen av djurens f\u00f6da. k\u00f6tt\u00e4tare har en kort tarm f\u00f6r att undvika de gifter som snabbt uppst\u00e5r under f\u00f6dans f\u00f6rruttnelse. v\u00e4xt\u00e4tare har utvecklat olika strategier f\u00f6r att utnyttja f\u00f6dan s\u00e5 bra som m\u00f6jligt. till dessa h\u00f6r en f\u00f6rl\u00e4ngd tarm, en mage med flera kamrar (till exempel hos idisslare, k\u00e4nguruer och primater av sl\u00e4ktet colobus) eller att de \u00e4ter avf\u00f6ringen en g\u00e5ng till, som hos gnagare och hardjur. arter som bara lever av blad, till exempel koala och seng\u00e5ngare, utnyttjar sin n\u00e4ringsfattiga f\u00f6da p\u00e5 b\u00e4sta m\u00f6jliga s\u00e4tt genom att h\u00e5lla sig stilla under l\u00e5nga viloperioder.\n\n\n== fortplantning ==\n\n\n=== parningsbeteende ===\nde flesta d\u00e4ggdjur \u00e4r antingen polygyna, det vill s\u00e4ga att en hane parar sig med flera honor, eller ocks\u00e5 \u00e4r de promisku\u00f6sa, vilket betyder att hanar och honor parar sig med flera partner. p\u00e5 grund av att honan beh\u00f6ver mycket energi under dr\u00e4ktigheten och n\u00e4r hon ger di \u00e5t ungarna, har hanen m\u00f6jligheten att para sig med flera honor. hos flera arter \u00e4r det j\u00e4mf\u00f6relsevis n\u00e5gra f\u00e5 hanar som sprider sina gener, genom att para sig med m\u00e5nga honor, medan m\u00e5nga hanar inte alls f\u00e5r m\u00f6jlighet till parning. d\u00e4rf\u00f6r uppst\u00e5r ofta strider bland hanarna om m\u00f6jligheten att para sig. detta resulterar i att m\u00e5nga d\u00e4ggdjur har komplexa sociala beteendem\u00f6nster och specifika anatomiska k\u00e4nnetecken. flera arter uppvisar en utpr\u00e4glad k\u00f6nsdimorfism (hanar \u00e4r ofta tydligt st\u00f6rre och tyngre \u00e4n honor).\nuppskattningsvis har bara tre procent av d\u00e4ggdjurens arter monogama relationer, d\u00e4r en hane parar sig med en enda hona. i dessa fall hj\u00e4lper hanen ofta till vid ungarnas uppfostran. ibland \u00e4r djurens parningsbeteende beroende p\u00e5 tillg\u00e5ngen p\u00e5 f\u00f6da: n\u00e4r det finns litet f\u00f6da parar sig hanen med en hona och hj\u00e4lper till med ungarnas uppfostran, vid st\u00f6rre tillg\u00e5ng till f\u00f6da \u00e4r honan ensam ansvarig f\u00f6r ungarna och hanen parar sig med flera honor.\npolyandri (en hona parar sig med flera hanar) f\u00f6rekommer bara s\u00e4llan hos d\u00e4ggdjuren, till exempel hos olika kloapor. hos dessa djur \u00e4r hanen huvudansvarig f\u00f6r ungarnas uppfostran.\nett annat parningsbeteende har n\u00e5gra arter av afrikanska mullvadsr\u00e5ttor. de lever i likhet med olika insekter i kolonier d\u00e4r bara en enda hona, \u201ddrottningen\u201d, har parningsf\u00f6rm\u00e5ga. drottningen parar sig med flera hanar och de andra individerna i gruppen \u00e4r ofruktbara arbetare som har uppgiften att f\u00f6rs\u00f6rja hela gruppen.\n\n\n=== f\u00f6delsen ===\nvad g\u00e4ller s\u00e4ttet att f\u00f6da sina ungar finns stora skillnader mellan de tre underklasserna av d\u00e4ggdjur.\n\n\n==== kloakdjur ====\n\nk\u00e4nnetecknade f\u00f6r kloakdjur \u00e4r att de har en gemensam kropps\u00f6ppning f\u00f6r tarmen och fortplantningsorganen - den s\u00e5 kallade kloaken. hanarnas penis \u00f6verf\u00f6r bara s\u00e4desv\u00e4tska och \u00e4r vid spetsen tv\u00e5delad. kloakdjur skiljer sig fr\u00e5n andra d\u00e4ggdjur genom att de l\u00e4gger \u00e4gg. dessa \u00e4r sm\u00e5 (ungef\u00e4r 10 till 15 mm i diameter) och liknar med sitt l\u00e4deraktiga skal mera kr\u00e4ldjurens \u00e4n f\u00e5glarnas \u00e4gg. honan \u201druvar\u201d ungef\u00e4r tio dagar. nykl\u00e4ckta kloakdjur \u00e4r nakna och sm\u00e5 och liknar kort efter f\u00f6delsen pungdjursungar.\n\n\n==== pungdjur ====\n\npungdjur skiljer sig tydligt fr\u00e5n h\u00f6gre d\u00e4ggdjur vad g\u00e4ller fortplantningsorganens uppbyggnad. deras organ finns i dubbel upps\u00e4ttning \u2013 honor har tv\u00e5 livm\u00f6drar och tv\u00e5 slidor och \u00e4ven hanar har en kluven penis eller tv\u00e5 penisar. dr\u00e4ktigheten \u00e4r kort, endast 12 till 43 dagar. den kortaste dr\u00e4ktigheten hos pungdjuren har arten sminthopsis macroura med tio till tolv dagar. de flesta arter utvecklar ingen placenta, men n\u00e5gra pungdjur (till exempel koalor och punggr\u00e4vlingar) har en primitiv moderkaka. f\u00f6dseln sker via en kanal som ligger mellan de tv\u00e5 slidorna. nyf\u00f6dda ungar \u00e4r sm\u00e5 och i j\u00e4mf\u00f6relse med nyf\u00f6dda moderkaksdjur tydligt underutvecklade. ungar av snabelpungdjur (tarsipes rostratus) v\u00e4ger bara fem milligram, vilket \u00e4r den minsta k\u00e4nda vikt hos nyf\u00f6dda djur av alla d\u00e4ggdjur. de flesta organen finns bara rudiment\u00e4rt hos nyf\u00f6dda pungdjur. enda undantaget \u00e4r de fr\u00e4mre extremiteterna, eftersom ungarna m\u00e5ste kl\u00e4ttra upp sj\u00e4lva till moderns mj\u00f6lkk\u00f6rtlar utan hj\u00e4lp fr\u00e5n modern.m\u00e5nga, men inte alla, pungdjur har en pung (marsupium) med mj\u00f6lkk\u00f6rtlar inuti. n\u00e5gra honor har pungen hela livet, hos andra finns pungen bara under dr\u00e4ktigheten och i vissa fall h\u00e4nger ungarna fritt p\u00e5 mj\u00f6lkk\u00f6rtlarna, bara skyddade genom p\u00e4lsen och rynkor i huden. ungarna h\u00e4nger fast med munnen p\u00e5 mj\u00f6lkk\u00f6rtlarna och sl\u00e4pper inte denna f\u00f6rbindelse under de f\u00f6rsta veckorna. ungar av pungdjur f\u00e5r j\u00e4mf\u00f6relsevis l\u00e4ngre di \u00e4n ungar av h\u00f6gre d\u00e4ggdjur.\ntidigare forskare ans\u00e5g pungdjurens metod att f\u00f6da ungar som primitiv, men idag \u00e4r det klart att detta s\u00e4tt \u00e4ven har f\u00f6rdelar: den energikr\u00e4vande dr\u00e4ktigheten f\u00f6r honan \u00e4r kortare och p\u00e5 s\u00e5 s\u00e4tt har honan tidigare m\u00f6jlighet att f\u00f6da en ny unge om den f\u00f6rsta skulle d\u00f6. under historisk tid har olika pungdjur till och med \u00f6kat omf\u00e5nget av sitt levnadsomr\u00e5de.\n\n\n==== h\u00f6gre d\u00e4ggdjur ====\n\ni denna d\u00e4ggdjursgrupp finns de flesta arter. ordet \u201dh\u00f6gre\u201d betyder i detta sammanhang inte att de \u00e4r framg\u00e5ngsrikare \u00e4n andra d\u00e4ggdjur utan att de tillh\u00f6r en nyare gren i sl\u00e4kttr\u00e4den. \u00e4ven det andra svenska namnet f\u00f6r denna djurgrupp, placentad\u00e4ggdjur, \u00e4r missvisande d\u00e5 \u00e4ven n\u00e5gra pungdjur har en enkel moderkaka.\ndet viktigaste k\u00e4nnetecknet f\u00f6r denna djurgrupp \u00e4r att deras befruktade \u00e4gg bildar ett skyddande cellskikt som kallas trophoblast. pungdjurs embryon saknar detta skikt och m\u00e5ste d\u00e4rf\u00f6r l\u00e4mna moderns kropp innan honans immunf\u00f6rsvar kommer ig\u00e5ng. placentan av h\u00f6gre d\u00e4ggdjur k\u00e4nnetecknas av en lurvig hud \u2013 allantochorion. denna hud hj\u00e4lper mycket effektivt att f\u00f6rs\u00f6rja embryon med n\u00e4ring.\nhur l\u00e4nge dr\u00e4ktigheten varar och antalet nyf\u00f6dda ungar beror p\u00e5 artens levnadss\u00e4tt. hos arter med ungar som kort efter f\u00f6delsen kan g\u00e5 eller simma (till exempel part\u00e5iga hovdjur och valar) varar dr\u00e4ktigheten l\u00e5ng tid och honan f\u00f6der bara en eller tv\u00e5 ungar. hos arter vars ungar inte \u00e4r fullt utvecklade (till exempel rovdjur och gnagare) varar dr\u00e4ktigheten kortare tid och honan f\u00f6der flera ungar \u00e5t g\u00e5ngen. s\u00e5 varar dr\u00e4ktigheten hos n\u00e5gra arter av hamstrar bara 16 dagar och hos den afrikanska elefanten upp till 25 m\u00e5nader. h\u00e4r finns \u00e4ven undantag, som till exempel m\u00e4nniskan.\n\n\n=== digivning ===\ndet k\u00e4nnetecken som har givit d\u00e4ggdjuren deras namn \u00e4r att nyf\u00f6dda ungar f\u00e5r n\u00e4ring i form av mj\u00f6lk som produceras i honans mj\u00f6lkk\u00f6rtlar. dessa k\u00f6rtlar best\u00e5r av ett antal avgr\u00e4nsade komplex, lober, och mj\u00f6lken leds i kanaler till en v\u00e5rtliknande utv\u00e4xt som ibland kallas spene, eller hos m\u00e4nniskan br\u00f6stv\u00e5rta. ett undantag \u00e4r kloakdjuren d\u00e4r ungarna slickar mj\u00f6lken direkt fr\u00e5n mj\u00f6lkk\u00f6rtelomr\u00e5det eller fr\u00e5n p\u00e4lsen. antalet br\u00f6stv\u00e5rtor beror p\u00e5 antalet f\u00f6dda ungar. hos m\u00e4nniskor och h\u00e4star finns till exempel bara tv\u00e5 v\u00e5rtor och hos arten vanlig tanrek (tenrec ecaudatus) tjugofyra. ungarna f\u00e5r di tills de har f\u00f6rm\u00e5ga att ta upp fast n\u00e4ring.\ndigivningen \u00e4r mycket viktig f\u00f6r ungarna och f\u00f6r honan. ungen f\u00e5r p\u00e5 ett enkelt s\u00e4tt en fett- och n\u00e4ringsrik f\u00f6da, s\u00e5 att den snabbt kan v\u00e4xa, men \u00e5 andra sidan \u00e4r ungen beroende av n\u00e4rheten till sin mor. ammor, allts\u00e5 honor som ger di \u00e5t ungar av andra honor, finns bara hos f\u00e5 arter, bland annat lejon. i de flesta fall resulterar digivningen \u00e4ven i en intensiv omv\u00e5rdnad av ungarna och i starka relationer mellan ungar och modern. f\u00f6r honor betyder digivningen att de m\u00e5ste investera mycket tid och energi i ungarnas uppfostran.\n\n\n== systematik ==\n\n\n=== evolution ===\nunder 1900-talet var d\u00e4ggdjurens ursprung omstritt, men numera \u00e4r de flesta zoologer \u00f6vertygade om att alla d\u00e4ggdjur utvecklades fr\u00e5n samma f\u00f6rfader. denna anfader fanns i djurgruppen med det vetenskapliga namnet cynodontia. de flesta medlemmar av cynodontia f\u00f6ll offer f\u00f6r perm-trias-utd\u00f6endet d\u00e4r 70 procent av de landlevande ryggradsdjuren och m\u00e5nga landlevande v\u00e4xter f\u00f6rsvann fr\u00e5n jorden. den dominerande djurgruppen p\u00e5 jorden blev sedan h\u00e4rskar\u00f6dlorna som senare utvecklades till dinosaurier, krokodiler, f\u00e5glar och andra djurgrupper. efter en tid fanns av cynodontia bara sm\u00e5 nattaktiva arter kvar som fr\u00e4mst hade insekter som f\u00f6da.troligen var levnadss\u00e4ttet hos dessa insekts\u00e4tare avg\u00f6rande f\u00f6r utvecklingen till dagens d\u00e4ggdjur. olikartade t\u00e4nder uppkom redan hos therapsider men de blev nu \u00e4nnu precisare s\u00e5 att \u00f6vre k\u00e4kens t\u00e4nder motsvarade b\u00e4ttre undre k\u00e4kens t\u00e4nder. dessutom utvecklades trekantiga kn\u00f6lar p\u00e5 molarernas topp. det kr\u00e4vdes f\u00f6r att f\u00e5nga sm\u00e5 leddjur och bryta deras h\u00e5rda kroppspansar. de nattaktiva djuren beh\u00f6vde en b\u00e4ttre v\u00e4rmeisolering f\u00f6r att h\u00e5lla en j\u00e4mn kroppstemperatur under den kalla natten. lika viktiga var ett f\u00f6rb\u00e4ttrat luktsinne och en bra h\u00f6rsel. f\u00f6r att f\u00f6rarbeta signalen fr\u00e5n dessa sinnen \u00f6kade hj\u00e4rnans volym, vilket i sin tur kr\u00e4vde mer energi. \u00e5 andra sidan minskade f\u00f6rm\u00e5gan till f\u00e4rgseende och d\u00e4rf\u00f6r har flera av d\u00e4ggdjuren, till exempel flera lemurer, sv\u00e5rt att urskilja f\u00e4rger.\u00f6verg\u00e5ngen till de egentliga d\u00e4ggdjuren \u00e4r inte helt utredd. det beror fr\u00e4mst p\u00e5 brist p\u00e5 fossil. dessutom \u00e4r forskarna oense vilket av de k\u00e4nda fossilen ska r\u00e4knas som det f\u00f6rsta d\u00e4ggdjuret. n\u00e5gra kandidater uppvisar i konstruktionen av mellan\u00f6rat, underk\u00e4ken, leden mellan k\u00e4karna och av t\u00e4nderna \u00f6verg\u00e5ngsformer mellan kr\u00e4ldjur och d\u00e4ggdjur. n\u00e5gra zoologer sammanfattar dessa djur som har ett n\u00e4rmare samband med dagens d\u00e4ggdjur men som skiljer sig fr\u00e5n dagens underklasser (protheria och theria) under namnet mammaliaformes eller proto-mammalia. mammaliaformes betraktas av dessa zoologer inte som d\u00e4ggdjur i strikt betydelse (sensu stricto). andra forskare menar att mammaliaformes kan r\u00e4knas som d\u00e4ggdjur i vidare betydelse (sensu lato).\n\n\n=== inre systematik ===\ndet finns ungef\u00e4r 5 500 arter av d\u00e4ggdjur, f\u00f6rdelade p\u00e5 cirka 1 200 sl\u00e4kten, 152 familjer och upp till 46 ordningar, lite beroende p\u00e5 vilket klassifikationssystem som anv\u00e4nds. som en j\u00e4mf\u00f6relse kan n\u00e4mnas att det finns cirka 10 000 k\u00e4nda f\u00e5gelarter, uppdelade p\u00e5 cirka 30 ordningar.\ndessutom blev upp till 100 arter beskrivna som dog ut under de g\u00e5ngna 500 \u00e5ren.sl\u00e4ktskapet mellan de olika ordningarna har l\u00e4nge varit omstritt, men b\u00f6rjar n\u00e4rma sig konsensus.sannolikt ser d\u00e4ggdjurens stamtr\u00e4d ut som nedan:\n\n\n=== kladogram f\u00f6r placentala d\u00e4ggdjur ===\nnedanst\u00e5ende kladogram \u00e4r baserat p\u00e5 molekyl\u00e4ra data. molekyl\u00e4r fylogeni anv\u00e4nder dna-sekvenser f\u00f6r att konstruera ett sl\u00e4ktskapstr\u00e4d \u2013 ju st\u00f6rre likheter, desto n\u00e4rmare sl\u00e4kt. andra sl\u00e4ktskapstr\u00e4d (se t.ex. cladogram of mammalia - palaeos) bygger mer p\u00e5 fossil och anatomiska egenskaper. n\u00e5gra skillnader mellan dessa tv\u00e5 typer av sl\u00e4ktskapstr\u00e4d diskuteras nedan. \nkladogrammet inneh\u00e5ller inga fossila grupper, eftersom dna-data fr\u00e5n dessa saknas. det omfattar bara h\u00f6gre d\u00e4ggdjur, (eutheria eller placentalia, moderkaksdjur); pungdjur och kloakdjur \u00e4r inte med. n\u00e5gra exempel p\u00e5 varje ordning anges; dessa \u00e4r dock inte fullst\u00e4ndiga.\n\netymologi f\u00f6r n\u00e5gra av kladernas namn: atlantogenata: \u2019f\u00f6dda runt atlanten\u2019, paenungulata: \u2019n\u00e4stan hovdjur\u2019, boreoeutheria: \u2019nordliga bra (d.v.s. placentala) d\u00e4ggdjur\u2019.\nf\u00f6ljande \u00e4r n\u00e5gra av de viktigaste skillnaderna mellan detta kladogram och de fossilbaserade sl\u00e4ktskapstr\u00e4d som paleontologer ofta anv\u00e4nder:\n\nden f\u00f6rsta delningen ovan \u00e4r mellan atlantogenata och boreoeutheria, i st\u00e4llet f\u00f6r mellan xenarthra och resten, som i fossilbaserade tr\u00e4d. emellertid visar nyare analyser (baserade p\u00e5 insertioner av transposabla element) en tredelning mellan xenarthra, afrotheria och boreoeutheria.. kladen atlantogenata f\u00e5r inte st\u00f6d i de senaste molekyl\u00e4ra analyserna.\nafrotheria inneh\u00e5ller flera grupper som endast \u00e4r avl\u00e4gset sl\u00e4kt enligt paleontologiskt syns\u00e4tt: afroinsectiphilia (\u2019afrikanska insekts\u00e4tare\u2019), tubulidentata (jordsvin, vilka paleontologer brukar betrakta som mera n\u00e4rst\u00e5ende till uddat\u00e5iga hovdjur) och macroscelida (snabelslidm\u00f6ss, som ofta anses n\u00e4rst\u00e5ende till gnagare och hardjur). de enda medlemmar av afrotheria som paleontologen skulle erk\u00e4nna som n\u00e4rbesl\u00e4ktade \u00e4r hyracoidea (hyraxar), proboscidea (elefanter) och sirenia (manater och dugonger).\ninsekts\u00e4tare (insectivora) \u00e4r splittrad i tre grupper, varav en ing\u00e5r i afrotheria och de andra tv\u00e5 i boreoeutheria.\nfladderm\u00f6ss (chiroptera) \u00e4r mer n\u00e4rst\u00e5ende till rovdjur (carnivora) och uddat\u00e5iga hovdjur \u00e4n till primater och p\u00e4lsfladdrare.\nuddat\u00e5iga hovdjur (perissodactyla) \u00e4r mer n\u00e4rst\u00e5ende till rovdjur (carnivora) \u00e4n till part\u00e5iga hovdjur (artiodactyla).att grupperna i afrotheria har samband har ett visst geologiskt st\u00f6d. alla nu levande medlemmar av afrotheria kommer fr\u00e5n sydamerikanska eller (huvudsakligen) fr\u00e5n afrikanska utvecklingslinjer - t.o.m. den indiska elefanten som skilde sig fr\u00e5n de afrikanska elefanterna f\u00f6r 7,6 miljoner \u00e5r sedan. n\u00e4r pangea br\u00f6ts upp skildes afrika och sydamerika fr\u00e5n de andra kontinenterna f\u00f6r h\u00f6gst 150 miljoner \u00e5r sedan, och fr\u00e5n varandra f\u00f6r mellan 100 och 80 miljoner \u00e5r sedan. det \u00e4r allts\u00e5 inte f\u00f6rv\u00e5nande om de tidigaste eutherierna i afrika och sydamerika blev isolerade och radierade f\u00f6r att fylla alla ekologiska nischer d\u00e4r.\npaleontologer anser oftast att fossila data b\u00f6r v\u00e4ga tyngre \u00e4n slutsatser fr\u00e5n dna fr\u00e5n moderna djur. men \u00e4ven molekyl\u00e4ra fylogenetiker har kritiserat dessa nya sl\u00e4ktskapstr\u00e4d. kritik som har framf\u00f6rts \u00e4r t.ex. f\u00f6ljande:\n\nmitokondrie-dna har en mutationsfrekvens hos d\u00e4ggdjur som varierar mellan olika delar av mitokondriegenomet - vissa delar \u00e4ndras n\u00e4stan aldrig och andra delar \u00e4ndras mycket snabbt, och skiljer sig t.o.m. mellan olika individer av samma art.\nmitokondrie-dna muterar s\u00e5 snabbt att det orsakar s.k. m\u00e4ttnad, d\u00e4r all information f\u00f6rsvinner. om en viss del av mitokondrie-dna \u00e4ndras slumpm\u00e4ssigt med n\u00e5gra miljoner \u00e5rs mellanrum kommer den att ha \u00e4ndrats flera g\u00e5nger p\u00e5 de 60\u201375 miljoner \u00e5r som g\u00e5tt sedan de st\u00f6rre grupperna av placentala d\u00e4ggdjur skildes \u00e5t.\n\n\n=== undergrupper ===\nmodern taxonomi, baserad p\u00e5 genetik, indelar d\u00e4ggdjuren i f\u00f6ljande undergrupper:\n\nklass d\u00e4ggdjur (mammalia)\nprototheria\nordning kloakdjur (monotremata)\ntheriiformes\nallotheria (utd\u00f6d)\nordning multituberculata (utd\u00f6d)\nunderklass theria\ninfraklass pungdjur (marsupialia)\nordning didelphimorphia (pungr\u00e5ttor med opossum)\nordning paucituberculata (n\u00e4bbmuspungdjur)\nordning microbiotheria (chilo\u00e9pungr\u00e5ttor)\nordning dasyuromorphia (rovlevande pungdjur med tasmansk dj\u00e4vul)\nordning peramelemorphia (gr\u00e4vlingpungdjur)\nordning notoryctemorphia (pungmullvadar)\nordning diprotodontia (f\u00e5framtandade pungdjur: koala, wombat, k\u00e4nguru, kl\u00e4tterpungdjur, wallaby)\ninfraklass h\u00f6gre d\u00e4ggdjur (eutheria eller placentalia) har en moderkaka, vilken p\u00e5 latin kallas placenta.\n\u00f6verordning tr\u00f6gdjur (xenarthra)\nordning h\u00e5riga tr\u00f6gdjur (pilosa)\nordning pansrade tr\u00f6gdjur (cingulata)\n\u00f6verordning euarchontoglires\nordning p\u00e4lsfladdrare, (dermoptera)\nordning primater (primates)\nordning spetsekorrar (scandentia)\nordning gnagare (rodentia)\nordning hardjur (lagomorpha)\n\u00f6verordning laurasiatheria\nordning myrkottar (pholidota)\nordning fladderm\u00f6ss (chiroptera)\nordning \u00e4kta insekts\u00e4tare (eulipotyphla, ibland uppdelad i erinaceomorpha och soricomorpha)\nordning \u2020 creodonta\nordning rovdjur (carnivora)\nordning \u2020 condylarthra\nordning cetartiodactyla (inneh\u00e5ller numera part\u00e5iga hovdjur (artiodactyla) och valar (cetacea), vilka tidigare r\u00e4knades som egna ordningar)\nordning uddat\u00e5iga hovdjur (perissodactyla)\n\u00f6verordning afrotheria\nordning afrosoricida\nordning springn\u00e4bbm\u00f6ss (macroscelidea)\nordning jordsvin (tubulidentata)\nordning hyraxar (hyracoidea)\nordning elefantdjur (proboscidea)\nordning \u2020 embrythopoda\nordning \u2020 desmostylia\nordning sirendjur (sirenia)dna-studier visar att d\u00e4ggdjuren \u00e4r \u00e4ldre \u00e4n vad man f\u00f6rut trott. de ber\u00e4knas numera ha utvecklats redan f\u00f6r 220 miljoner \u00e5r sedan. se \u00e4ven d\u00e4ggdjursliknande reptiler.\n\n\n== referenser ==\nden h\u00e4r artikeln \u00e4r helt eller delvis baserad p\u00e5 material fr\u00e5n tyskspr\u00e5kiga wikipedia, s\u00e4ugetiere, tidigare version.\n\n\n=== noter ===\n\n\n=== tryckta k\u00e4llor ===\ngerhard storch: mammalia, s\u00e4ugetiere. in: wilfried westheide, reinhard rieger (hrsg.): spezielle zoologie. teil 2: wirbel- oder sch\u00e4deltiere. spektrum akademischer verlag, heidelberg \u2013 berlin 2004, 712 seiten, isbn 3-8274-0307-3, s. 445-471\nbernhard grzimek: grzimek\u2019s animal life encyclopedia. gale group 2013. isbn 0-7876-5362-4 (d\u00e4ggdjur i band 12)\nt. s. kemp: the origin & evolution of mammals. oxford university press, oxford 2005. isbn 0-19-850761-5\nzhe-xi luo, zofia kielan-jaworowska, richard l. cifelli: in quest for a phylogeny of mesozoic mammals. in: acta palaeontologica polonica. pan, warszawa 47.2002,1, 1-78. issn 0567-7920\nmalcolm c. mckenna, susan k. bell: classification of mammals. above the species level. columbia university press, new york 2000. isbn 0-231-11013-8\nronald m. nowak: walker\u2019s mammals of the world. 6 upplaga. johns hopkins university press, baltimore 1999, isbn 0-8018-5789-9.\nd. e. wilson, d. m. reeder: mammal species of the world. johns hopkins university press, baltimore 2005. isbn 0-8018-8221-4\nmcdonald, david w. (red.) (2009) (p\u00e5 engelska). the encyclopedia of mammals. oxford university press. isbn 978-0-19-956799-7 \nvaughan et al. (2013). mammalogy. burlington: jones & bartlett publishers"