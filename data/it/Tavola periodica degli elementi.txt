"la tavola periodica degli elementi (o semplicemente tavola periodica o tavola di mendeleev) \u00e8 lo schema con cui sono ordinati gli elementi chimici sulla base del loro numero atomico z e del numero di elettroni presenti negli orbitali atomici s, p, d, f.\n\u00e8 la prima e pi\u00f9 utilizzata versione di tavola periodica, ideata nel 1869 dal chimico russo dmitrij ivanovi\u010d mendeleev e, in modo indipendente, dal chimico tedesco julius lothar meyer; contava in principio numerosi spazi vuoti per gli elementi previsti dalla teoria, alcuni dei quali sarebbero stati scoperti solo nella seconda met\u00e0 del novecento.\n\n\n== sinossi ed evoluzione storica ==\n\ndurante la storia della chimica, mentre si scoprivano sempre pi\u00f9 elementi, si rese necessaria l'introduzione di una notazione simbolica che permettesse di scriverli in maniera universale, concisa e unica. vennero dunque create dagli studiosi diverse liste in cui venivano indicati i simboli degli elementi chimici.\ncon l'aumentare del numero degli elementi conosciuti, fu chiara la necessit\u00e0 di raggrupparli seguendo un criterio logico inequivocabile. i primi tentativi di raggruppamento furono svolti da johann wolfgang d\u00f6bereiner che nel 1829 raggrupp\u00f2 a tre a tre gli elementi con caratteristiche chimiche simili. il lavoro continu\u00f2 in quella direzione fino alla prima vera e propria tavola periodica, ideata da dmitrij ivanovi\u010d mendeleev, che ordinava gli elementi secondo il loro peso atomico e sfruttava la periodicit\u00e0 delle propriet\u00e0 chimiche per riunire negli stessi gruppi gli elementi con propriet\u00e0 chimiche simili. fu solo nel 1913 che, per ovviare a incongruenze riscontrate in alcuni elementi dovute essenzialmente alla presenza in natura degli stessi come miscela di pi\u00f9 isotopi in diverse percentuali, il fisico henry moseley ne propose un raggruppamento in funzione del numero atomico, linearmente crescente e indipendente dalla quantit\u00e0 neutronica.\nla tavola periodica di mendeleev, salvo qualche leggera modifica, \u00e8 la tavola periodica che usiamo ancora oggi. con il passare degli anni, nuovi elementi vengono sintetizzati e si vanno ad aggiungere agli altri elementi della tavola periodica, che comunque conserva le caratteristiche di periodicit\u00e0 osservate da mendeleev.\n\n\n=== primi tentativi di schematizzazione ===\nnel 1789 antoine lavoisier pubblic\u00f2 una lista di 33 elementi chimici, raggruppandoli in gas, metalli, non-metalli e terrosi; i chimici spesero il secolo successivo in cerca di uno schema di classificazione pi\u00f9 preciso. nel 1829 johann wolfgang d\u00f6bereiner osserv\u00f2 che la maggior parte degli elementi si poteva raggruppare in gruppi di tre in base alle loro propriet\u00e0 chimiche. ad esempio litio, sodio e potassio furono raggruppati insieme come metalli soffici e reattivi. d\u00f6bereiner osserv\u00f2 anche che, quando confrontava il loro peso atomico, quello del secondo era approssimativamente uguale alla media di quelli del primo e del terzo; questa divenne conosciuta come \"legge delle triadi\".il chimico tedesco leopold gmelin lavor\u00f2 con questo sistema e, nel 1843, identific\u00f2 10 triadi, tre gruppi da 4 e uno da 5. jean baptiste dumas pubblic\u00f2 un lavoro nel 1857 nel quale descriveva le relazioni fra i vari gruppi dei metalli. nonostante vari chimici fossero in grado di identificare le relazioni fra piccoli gruppi di elementi, essi dovevano costruire uno schema che li legasse tutti. nel 1858, il chimico tedesco august kekul\u00e9 osserv\u00f2 che il carbonio ha spesso 4 atomi legato a esso. il metano per esempio ha un atomo di carbonio e 4 atomi di idrogeno. questo concetto alla fine divenne conosciuto come valenza e da tale concetto discende che elementi diversi legano con un diverso numero di atomi.nel 1862 il geologo francese alexandre-\u00e9mile b\u00e9guyer de chancourtois pubblic\u00f2 una prima forma di tavola periodica, che lui chiam\u00f2 \"vis tellurique\", cio\u00e8 \"vite tellurica\", a causa del fatto che in questa configurazione a vite il tellurio assumeva la posizione centrale. egli fu la prima persona ad accorgersi della periodicit\u00e0 degli elementi. con gli elementi posizionati su una spirale su un cilindro, de chancourtois dimostr\u00f2 che gli elementi con caratteristiche simili sembravano apparire a intervalli regolari. la sua tabella includeva qualche ione e composto oltre agli elementi. inoltre us\u00f2 nella sua tabella termini geologici anzich\u00e9 chimici e non includeva un diagramma; come risultato, essa ricevette poca attenzione fino al lavoro di dmitrij mendeleev.nel 1864 il chimico tedesco julius lothar meyer pubblic\u00f2 una tavola con 44 elementi messi in ordine di valenza. la tavola mostrava che gli elementi con propriet\u00e0 simili spesso condividevano la stessa valenza. nello stesso periodo il chimico inglese william odling pubblic\u00f2 uno schema di 57 elementi, ordinati in base al loro peso atomico. seppur con qualche irregolarit\u00e0 e buco, egli si accorse che sembrava che ci fosse una periodicit\u00e0 dei pesi atomici fra gli elementi e che questo si accordava con \"il raggruppamento che ricevevano di solito\". odling alluse all'idea di una legge periodica ma non la persegu\u00ec. egli in seguito (nel 1870) pubblic\u00f2 una classificazione degli elementi basata sulla valenza.\nil chimico inglese john newlands produsse una serie di fogli dal 1863 al 1866, notando che quando gli elementi erano ordinati in ordine di peso atomico crescente, propriet\u00e0 fisiche e chimiche simili ricorrevano a intervalli di 8, egli paragon\u00f2 questa periodicit\u00e0 alle ottave della musica. questa cos\u00ec definita legge delle ottave, per\u00f2, fu ridicolizzata dai contemporanei di newlands e la chemical society rifiut\u00f2 di pubblicare il suo lavoro. newlands comunque abbozz\u00f2 una tavola degli elementi e la us\u00f2 per predire l'esistenza di elementi mancanti, come il germanio, il gallio e lo scandio. la chemical society riconobbe l'importanza di queste scoperte solamente 5 anni dopo aver premiato mendeleev.nel 1867 gustavus hinrichs, un chimico accademico nato in danimarca e operante negli stati uniti, pubblic\u00f2 un sistema periodico a spirale basato su pesi e spettri atomici e somiglianze chimiche. il suo modello fu considerato cervellotico, vistoso e complicato e questo ne ha probabilmente ostacolato il riconoscimento e l'accettazione.\n\n\n=== la tavola periodica di mendeleev ===\nnel 1870 il chimico tedesco julius lothar meyer pubblic\u00f2 una versione estesa della sua tavola periodica del 1864. in maniera indipendente, il professore di chimica russo dmitrij mendeleev pubblic\u00f2 nel 1869 la sua prima tavola periodica. nelle tavole periodiche di meyer e mendeleev gli elementi erano ordinati in righe e colonne, in ordine di peso atomico e cominciavano una nuova riga o colonna quando le caratteristiche degli elementi cominciavano a ripetersi.tra le due, fu adottata la tavola di mendeleev in quanto era pi\u00f9 precisa rispetto alla tavola di meyer per due ragioni:\n\nin primo luogo erano presenti degli spazi vuoti (cap\u00ec che senza di essi la tavola periodica non poteva essere precisa), ipotizzando che gli elementi corrispondenti a tali spazi vuoti non fossero stati ancora scoperti; mendeleev non fu il primo chimico a farlo, ma fu il primo a cui fu riconosciuto di usare gli andamenti nella sua tavola periodica per predire le propriet\u00e0 di quegli elementi mancanti, come scandio, gallio e germanio, che chiam\u00f2 ekaboro, ekaalluminio ed ekasilicio,   rispettivamente;\nin secondo luogo mendeleev decise di ignorare occasionalmente l'ordine suggerito dai pesi atomici e di scambiare elementi adiacenti per farli entrare nella colonna con le loro stesse propriet\u00e0 chimiche.quando si svilupparono le teorie della struttura atomica, ci si accorse che mendeleev aveva, senza volerlo, ordinato gli elementi in ordine di numero atomico o carica nucleare crescente. l'importanza dei numeri atomici nell'organizzazione della tavola periodica non fu apprezzata finch\u00e9 non si scopr\u00ec l'esistenza dei protoni e dei neutroni. le tavole periodiche di mendeleev usavano la massa atomica invece del numero atomico per organizzare gli elementi, informazione determinabile con buona precisione al suo tempo. come notato, la massa atomica funzionava abbastanza bene nella maggior parte dei casi a dare una rappresentazione che era in grado di predire le propriet\u00e0 degli elementi mancanti in maniera pi\u00f9 accurata di qualsiasi altro metodo. la sostituzione con i numeri atomici forn\u00ec una sequenza definitiva, basata sugli interi per gli elementi, usata ancora oggi perfino quando nuovi elementi sintetici sono prodotti e studiati.\n\n\n=== gli sviluppi successivi ===\nnel 1871 mendeleev pubblic\u00f2 una forma aggiornata della tavola periodica, dando anche accurate predizioni sugli elementi che aveva notato che mancavano, ma che sarebbero dovuti esistere. questi vuoti furono riempiti in sequenza, quando i chimici scoprirono nuovi elementi reperibili in natura. inoltre la scoperta dei \"gas rari\" o \"nobili\", fra il 1885 e il 1890, fece aggiungere un ottavo gruppo, ovvero una colonna a destra delle sette indicate da mendeleev.\ncon lo sviluppo della meccanica quantistica divent\u00f2 evidente che ogni periodo (riga) corrispondeva al riempimento dei livelli energetici caratterizzati dallo stesso numero quantico principale. atomi pi\u00f9 grandi hanno pi\u00f9 orbitali elettronici con lo stesso numero quantico principale, quindi le tavole successive hanno richiesto periodi sempre pi\u00f9 lunghi. conseguentemente, nel 1905, alfred werner propose un modello esteso di tavola periodica su 32 colonne, in cui lantanidi e attinidi ed elementi di transizione, erano inseriti fra il 2\u00ba e il 3\u00ba gruppo di mendeleev. questa proposta fu modificata da paul pfeiffer nel 1920, che restrinse la tavola a 18 colonne, come si rappresenta tuttora, mettendo i lantanidi e gli attinidi su un unico rigo sotto la tavola. nonostante piccole quantit\u00e0 di qualche elemento transuranico (pi\u00f9 pesante dell'uranio) si trovino in natura, tutti questi elementi sono stati scoperti in laboratorio. la loro produzione ha espanso la tavola periodica in maniera significativa. il primo di questi fu il nettunio, sintetizzato nel 1939. poich\u00e9 molti degli elementi transuranici sono molto instabili e decadono velocemente, \u00e8 difficile individuarli e studiarne le caratteristiche. ci sono state controversie a proposito della scoperta di qualche elemento annunciata in competizione da diversi laboratori; questo ha richiesto che recensioni indipendenti determinassero quale squadra di ricerca avesse la priorit\u00e0 e di conseguenza il diritto di dare il nome all'elemento.\nnel 1943 il chimico statunitense glenn seaborg sintetizz\u00f2 il plutonio; due anni dopo (nel 1945) sugger\u00ec che gli attinidi, come i lantanidi, avessero il sotto-orbitale f pieno; prima infatti si pensava che gli attinidi formassero una quarta riga nell'orbitale d. l'ipotesi di seaborg fu successivamente verificata, e nel 1951 gli fu conferito il premio nobel per la chimica per i suoi lavori di sintesi degli attinidi. da questo momento i lantanidi e gli attinidi furono rappresentati su due diverse righe del blocco f.\nnel 2010, la collaborazione russo-statunitense nel laboratorio dell'istituto unito per la ricerca nucleare di dubna, in russia, ha annunciato di aver sintetizzato alcuni atomi di tennesso (l'elemento 117, all'epoca noto col nome provvisorio \"ununseptio\"). nel 2012 sono stati accettati e nominati il flerovio (elemento 114) e il livermorio (elemento 116). il 30 dicembre 2015, gli elementi 113, 115, 117 e 118 sono stati introdotti nella tavola periodica ufficiale dell'iupac, andando cos\u00ec a completare il settimo periodo della tavola. i loro nomi ufficiali (rispettivamente nihonio, moscovio, tennesso e oganesson) sono stati ufficialmente approvati il 28 novembre 2016.l\u2019assemblea generale delle nazioni unite ha dichiarato il 2019 \u201canno internazionale della tavola periodica degli elementi chimici\u201d in occasione dei 150 anni dalla pubblicazione della tavola periodica di dmitrij mendeleev.\n\n\n== organizzazione degli elementi ==\n\nnella tavola periodica moderna gli elementi sono posti progressivamente in ciascun periodo da sinistra a destra secondo la sequenza dei loro numeri atomici, incominciando una nuova riga dopo un gas nobile. il primo elemento nella riga successiva \u00e8 sempre un metallo alcalino con un numero atomico pi\u00f9 grande di un'unit\u00e0 rispetto a quello del gas nobile (ad esempio dopo il kripton, un gas nobile con il numero atomico 36, incomincia una nuova riga con il rubidio, un metallo alcalino con il numero atomico 37).\npoich\u00e9 gli elementi sono collocati in sequenza secondo il numero atomico, le serie degli elementi sono a volte specificate da termini come \"fino a\" (ad esempio fino al ferro), \"oltre\" (ad esempio oltre l'uranio), o \"da\u2026 fino a\" (ad esempio dal lantanio fino al lutezio). a volte si usano informalmente anche i termini \"leggero\" e \"pesante\" per indicare i numeri atomici relativi (non le densit\u00e0), come nelle espressioni \"pi\u00f9 leggero del carbonio\" o \"pi\u00f9 pesante del piombo\", sebbene tecnicamente il peso o massa degli atomi degli elementi (i loro pesi atomici o masse atomiche) non sempre aumenti in maniera monotona con i loro numeri atomici. a titolo di esempio il tellurio, elemento 52, \u00e8 in media pi\u00f9 pesante dello iodio, elemento 53.l'idrogeno e l'elio sono spesso collocati in posti diversi da quelli che indicherebbero le loro configurazioni elettroniche: l'idrogeno di solito \u00e8 collocato sopra il litio, in accordo con la sua configurazione elettronica, ma a volte \u00e8 posto sopra il fluoro, o perfino sopra il carbonio, in quanto si comporta in modo simile a essi. l'elio \u00e8 posto quasi sempre sopra il neon, poich\u00e9 sono chimicamente molto simili.il significato dei numeri atomici per l'organizzazione della tavola periodica non fu apprezzato finch\u00e9 non divennero chiare l'esistenza e le propriet\u00e0 dei protoni e dei neutroni. come ricordato in precedenza, le tavole periodiche di mendeleev usavano invece i pesi atomici, informazioni determinabili ai suoi tempi con precisione accettabile, che funzionarono abbastanza bene nella maggior parte dei casi per offrire una presentazione di grande potenza predittiva, di gran lunga migliore di qualsiasi altra rappresentazione completa delle propriet\u00e0 degli elementi chimici allora possibile. la sostituzione dei numeri atomici, una volta compresa, diede una sequenza definitiva per gli elementi, basata su numeri interi, utilizzata ancora oggi anche quando si stanno producendo e studiando nuovi elementi sintetici.\n\n\n=== metodi di raggruppamento ===\n\n\n==== gruppi ====\n\ni gruppi (o famiglie) raggruppano gli elementi che si trovano sulla stessa colonna della tavola periodica.\nogni gruppo comprende gli elementi che hanno la stessa configurazione elettronica esterna (cio\u00e8 il modo in cui gli elettroni si dispongono attorno al nucleo); poich\u00e9 le propriet\u00e0 chimiche degli elementi dipendono dalla loro configurazione elettronica, all'interno di ogni gruppo si trovano elementi con caratteristiche chimiche simili (cio\u00e8 che si comportano in maniera simile durante lo svolgimento delle reazioni chimiche) e mostrano un chiaro andamento delle propriet\u00e0 lungo il gruppo (che \u00e8 associato all'aumentare del peso atomico).in base al sistema di denominazione internazionale, i gruppi sono indicati numericamente da 1 a 18 dalla colonna pi\u00f9 a sinistra (i metalli alcalini) alla colonna pi\u00f9 a destra (i gas nobili). i sistemi di denominazione pi\u00f9 vecchi differivano leggermente tra l'europa e gli stati uniti d'america.ad alcuni di questi gruppi sono stati dati nomi asistematici, come metalli alcalini, metalli alcalino-terrosi, pnicogeni, calcogeni, alogeni e gas nobili. tuttavia, alcuni altri gruppi, come il gruppo 4, sono indicati semplicemente con i numeri corrispondenti, in quanto mostrano minori somiglianze e/o andamenti in senso verticale.le moderne teorie quanto-meccaniche della struttura atomica spiegano le tendenze dei gruppi proponendo che gli elementi all'interno dello stesso gruppo hanno generalmente le stesse configurazioni elettroniche nel loro guscio di valenza, che \u00e8 il fattore pi\u00f9 importante nella spiegazione delle loro propriet\u00e0 simili.\nconsiderando gli elementi appartenenti allo stesso gruppo, si notano variazioni monotone del raggio atomico, dell'energia di ionizzazione e dell'elettronegativit\u00e0. in particolare, muovendosi dall'alto in basso in un gruppo, i raggi atomici degli elementi aumentano. poich\u00e9 ci sono livelli di energia maggiormente riempiti, gli elettroni di valenza si trovano a maggiore distanza dal nucleo. dall'alto, ogni elemento successivo ha una minore energia di ionizzazione perch\u00e9 \u00e8 pi\u00f9 facile allontanare un elettrone, in quanto gli elettroni sono meno strettamente legati. similmente, un gruppo presenta generalmente una diminuzione dall'alto verso il basso dell'elettronegativit\u00e0, dovuta a una distanza crescente tra gli elettroni di valenza e il nucleo.\n\n\n==== periodi ====\n\ni periodi (o serie) raggruppano gli elementi che si trovano sulla stessa riga della tavola periodica.\nogni periodo incomincia con un elemento il cui atomo ha come configurazione elettronica esterna un elettrone di tipo ns, dove n \u00e8 il numero quantico principale, e procedendo verso gli atomi successivi (pi\u00f9 a destra sulla stessa riga), il numero atomico z aumenta di un'unit\u00e0 a ogni passaggio; dunque gli elementi dello stesso periodo hanno lo stesso livello energetico.\nsebbene il comportamento chimico degli elementi sia fortemente influenzato dal gruppo di appartenenza, ci sono regioni in cui gli elementi che mostrano propriet\u00e0 chimiche pi\u00f9 simili sono quelli appartenenti allo stesso periodo, come nel caso del blocco f, dove i lantanidi e gli attinidi formano due serie di elementi di tipo orizzontale.considerando gli elementi appartenenti allo stesso periodo, si notano variazioni monotone del raggio atomico, dell'energia di ionizzazione, dell'affinit\u00e0 elettronica e dell'elettronegativit\u00e0. in particolare, muovendosi da sinistra a destra attraverso un periodo, il raggio atomico solitamente diminuisce. ci\u00f2 accade perch\u00e9 ciascun elemento successivo possiede rispetto al precedente un protone e un elettrone in pi\u00f9, per cui la forza con cui gli elettroni sono attirati verso il nucleo \u00e8 maggiore. questa diminuzione del raggio atomico fa anche s\u00ec che l'energia di ionizzazione aumenti quando ci si muove da sinistra a destra attraverso un periodo. pi\u00f9 strettamente legato \u00e8 un elemento, maggiore \u00e8 l'energia richiesta per allontanare un elettrone. l'elettronegativit\u00e0 aumenta allo stesso modo dell'energia di ionizzazione a causa dell'attrazione esercitata sugli elettroni dal nucleo. anche l'affinit\u00e0 elettronica varia spostandosi da un lato all'altro di un periodo. i metalli (lato sinistro di un periodo) hanno generalmente una minore affinit\u00e0 elettronica dei non metalli (lato destro di un periodo), con l'eccezione dei gas nobili.\n\n\n==== blocchi ====\n\na causa dell'importanza del guscio elettronico pi\u00f9 esterno, le diverse regioni della tavola periodica sono talvolta chiamate blocchi della tavola periodica, denominati secondo il sottoguscio in cui risiede l'\"ultimo\" elettrone. il blocco s comprende i primi due gruppi (metalli alcalini e metalli alcalino-terrosi) nonch\u00e9 l'idrogeno e l'elio. il blocco p comprende gli ultimi sei gruppi, che corrispondono ai gruppi da 13 a 18 nella numerazione iupac (da 3a a 8a in quella statunitense), e contiene, tra gli altri, tutti i semimetalli. il blocco d comprende i gruppi da 3 a 12 secondo la numerazione iupac (o da 3b a 2b in quella statunitense) e contiene tutti i metalli di transizione. il blocco f, di solito collocato sotto il resto della tavola periodica, comprende i lantanidi e gli attinidi.\n\n\n=== altre convenzioni e variazioni ===\nnel presentare la tavola periodica, i lantanidi e gli attinidi sono spesso mostrati come due righe aggiuntive sotto il corpo principale, con un segnaposto o un determinato elemento della serie (lantanio oppure lutezio, e attinio oppure laurenzio, rispettivamente) mostrato in un singolo spazio della tavola principale, fra bario e afnio, e radio e rutherfordio, rispettivamente. questa convenzione \u00e8 interamente una questione di estetica e praticit\u00e0 di formattazione. una tavola periodica \"formattata larga\" inserisce le serie di lantanidi e attinidi nei posti adeguati, come parti della sesta e della settima riga della tavola periodica.\n\nqualche tavola periodica include una linea di divisione fra metalli e non metalli. varie altre categorie di elementi potrebbero essere evidenziate su una tavola periodica: esse includono per esempio metalli di transizione, metalli di post-transizione o metalloidi. sono anche conosciuti e occasionalmente marcati raggruppamenti pi\u00f9 specializzati come i metalli refrattari e i metalli nobili, che sono sottoinsiemi, in questo caso, dei metalli di transizione.\n\n\n== variazioni periodiche ==\n\nle varie caratteristiche degli elementi chimici che variano periodicamente sono utilizzate per categorizzare l'elemento stesso (come ad esempio il gruppo di appartenenza).\n\npi\u00f9 precisamente, il raggio atomico aumenta nello stesso gruppo spostandosi verso gli elementi in basso e diminuisce avanzando da sinistra a destra nello stesso periodo; ci\u00f2 \u00e8 dovuto al fatto che scendendo nel gruppo il numero quantico principale n aumenta e ci\u00f2 fa s\u00ec che l'atomo abbia una nuvola elettronica pi\u00f9 sviluppata, mentre andando da sinistra a destra nel periodo n rimane uguale, mentre varia il numero di protoni all'interno del nucleo, facendo aumentare le forze nucleari di attrazione tra gli elettroni e il nucleo attorno al quale gravitano, con la conseguente diminuzione del raggio atomico.l'energia di ionizzazione, l'elettronegativit\u00e0 e l'affinit\u00e0 elettronica diminuiscono scendendo in un gruppo e aumentano avanzando da sinistra verso destra nel periodo. ci\u00f2 \u00e8 dovuto al fatto che scendendo nel gruppo gli elettroni nell'ultimo livello energetico sono attirati con una forza via via pi\u00f9 blanda per diminuzione delle forze nucleari (gli atomi sono meno elettronegativi) e ci\u00f2 fa diminuire l'energia necessaria per strapparli (diminuisce l'energia di ionizzazione) e l'energia liberata quando l'atomo acquista un elettrone (affinit\u00e0 elettronica). andando da sinistra verso destra in un periodo invece gli elettroni sono attirati sempre con maggiore forza dalle forze nucleari (aumenta l'elettronegativit\u00e0) e ci\u00f2 fa aumentare l'energia per strappargli un elettrone (aumenta l'energia di ionizzazione) e l'energia liberata per acquisto di un elettrone (affinit\u00e0 elettronica).\n\n\n== rappresentazioni alternative ==\nci sono varie tavole periodiche con schemi diversi da quello della tavola periodica standard o comune. \u00e8 stato stimato che nel corso di 100 anni a partire dalla pubblicazione della tavola di mendeleev ne siano state pubblicate circa 800 versioni differenti. oltre alle tante variazioni che si basano sul formato \"rettangolare\", sono state ideate versioni che si basano su forme pi\u00f9 o meno complesse, tra cui ad esempio: forme circolari, cubiche, a cilindro, edili (simili a palazzi), a elica, a simbolo dell'infinito, a prisma ottagonale, piramidali, separate, sferiche, a spirale e a triangolo. le tavole periodiche alternative sono sviluppate per evidenziare o enfatizzare certe propriet\u00e0 chimiche e fisiche degli elementi in maniera superiore rispetto a quanto faccia la tavola periodica tradizionale. un famoso schema alternativo \u00e8 quello di theodor benfey (1960): gli elementi sono posizionati in una spirale continua, con l'idrogeno al centro e i metalli di transizione, i lantanidi e gli attinidi che occupano le protuberanze.la maggior parte delle tavole periodiche \u00e8 bidimensionale, nonostante le tavole tridimensionali siano datate perfino al 1862 (precedendo la tavola bidimensionale di mendeleev del 1869). esempi pi\u00f9 recenti includono la classificazione periodica di courtine (1925), il sistema a lamina di wringley (1949), l'ellisse periodica di giguere (1965) e l'albero periodico di dufour (1996). la tavola periodica del fisico stowe rappresenta un caso particolare, in quanto \u00e8 stata descritta come quadridimensionale (tre dimensioni sono date dallo spazio e una dal colore).nel 2023 l'universit\u00e0 di firenze ha sviluppato una tavola periodica indicante la superconduttivit\u00e0 e la temperatura critica degli elementi, predette da un algoritmo addestrato con una rete neurale.\n\n\n== questioni aperte ==\n\n\n=== elementi presenti in natura ===\nsebbene spesso ci si riferisca al francio (chiamato da mendeleev \"eka-cesio\") come l'ultimo elemento naturale a essere stato scoperto, il plutonio, prodotto sinteticamente nel 1940, \u00e8 stato identificato in tracce come un elemento primordiale rintracciabile in natura. nel 1971 e nel 2012 \u00e8 stato appurato che tutti gli elementi fino al californio possono essere trovati in natura in quantit\u00e0 minuscole nelle cave di uranio a causa della cattura neutronica e del decadimento beta.\n\n\n=== elementi con caratteristiche chimiche sconosciute ===\nnonostante tutti gli elementi fino all'oganesson siano stati scoperti, si conoscono le propriet\u00e0 chimiche degli elementi solo fino all'hassio (elemento 108) e quelle del copernicio (elemento 112). gli altri elementi potrebbero comportarsi differentemente da quanto previsto per estrapolazione, a causa di effetti relativistici; per esempio, \u00e8 stato previsto che il flerovio dovrebbe avere qualche propriet\u00e0 simile a quelle dei gas nobili, per\u00f2 tuttora \u00e8 posizionato nel gruppo del carbonio. esperimenti pi\u00f9 recenti, tuttavia, hanno suggerito che il flerovio si comporti chimicamente come il piombo, come ci si aspetta dalla sua posizione nella tavola periodica.\n\n\n=== estensioni pi\u00f9 particolareggiate ===\nnon \u00e8 chiaro se i nuovi elementi continueranno lo schema a periodi di 8 della tavola periodica corrente o avranno bisogno di ulteriori aggiustamenti o adattamenti. seaborg si aspettava un ottavo periodo, che include un blocco-s per gli elementi 119 e 120, un nuovo blocco-g per i successivi 18 elementi e altri 30 elementi che continuano gli attuali blocchi f, d e p. pi\u00f9 recentemente, alcuni fisici (tra cui pekka pyykk\u00f6) hanno teorizzato che questi elementi aggiuntivi non seguano la regola di madelung, che predice come gli stadi sono riempiti e quindi modifica l'aspetto della tavola periodica attuale.\n\n\n=== fine della tavola periodica ===\nil numero di elementi possibili non \u00e8 conosciuto. un'ipotesi avanzata da elliot adams nel 1911, basata sul posizionamento degli elementi in ogni riga orizzontale, era che gli elementi di peso atomico superiore a 256 (in termini moderni numero atomico 99-100) non potessero esistere. una pi\u00f9 precisa e recente stima \u00e8 che la tavola periodica potrebbe finire poco dopo l'isola di stabilit\u00e0, che si pensa che abbia come centro l'elemento 126, poich\u00e9 l'estensione delle tavole periodiche e dei nuclidi \u00e8 ristretta dalle linee di confine (in inglese \"drip lines\") dei protoni e dei neutroni.altre ipotesi sulla fine della tavola periodica sono:\n\nall'elemento 128 (di john emsley);\nall'elemento 137 (di richard feynman);\nall'elemento 155 (di albert khazan).inoltre secondo il modello di bohr atomi con numero atomico maggiore di 137 non potrebbero esistere, poich\u00e9 un elemento con numero atomico maggiore di 137 avrebbe bisogno che il primo elettrone, quello sull'orbitale 1s, viaggi pi\u00f9 velocemente della velocit\u00e0 della luce, per cui il modello di bohr, non relativistico, non pu\u00f2 essere applicato a un ipotetico elemento come questo.\nanche l'equazione relativistica di dirac presenta dei problemi con gli elementi con pi\u00f9 di 137 protoni. per tali elementi la funzione d'onda di dirac per lo stato fondamentale \u00e8 oscillatoria invece che fissa e non c'\u00e8 gap energetico fra lo spettro di energia positivo e quello negativo, come nel paradosso di klein. calcoli pi\u00f9 accurati che tengono conto degli effetti della grandezza finita dei nuclei indicano che l'energia di legame supera il proprio limite superiore per la prima volta con 173 protoni. per gli elementi pi\u00f9 pesanti, se l'orbitale pi\u00f9 interno non \u00e8 riempito, il campo elettrico del nucleo spinger\u00e0 un elettrone al di fuori dell'atomo, determinando l'emissione spontanea di un positrone; tuttavia questo non succede se l'orbitale pi\u00f9 interno \u00e8 riempito. dunque l'elemento 173 non rappresenta necessariamente la fine della tavola periodica.\n\n\n=== posizionamento di idrogeno ed elio ===\nidrogeno ed elio sono spesso posizionati in posti differenti da quelli che la loro configurazione elettronica indicherebbe: l'idrogeno \u00e8 solitamente posizionato sopra il litio, in accordo con la sua configurazione elettronica, ma talvolta \u00e8 posizionato sopra il fluoro o perfino sopra il carbonio, poich\u00e9 esso si comporta anche in modo simile a loro. \u00e8 a volte anche posizionato come un elemento singolo in un gruppo a parte, poich\u00e9 non si comporta in maniera abbastanza simile a nessun altro elemento per fare parte del suo gruppo. l'elio \u00e8 quasi sempre posizionato sopra il neon, poich\u00e9 essi sono molto simili chimicamente, avendo entrambi l'orbitale di valenza completo, come tra l'altro tutti gli altri gas nobili, di cui entrambi fanno parte. comunque a volte \u00e8 piazzato sopra il berillio poich\u00e9 hanno configurazione elettronica simile.\n\n\n=== elementi del 6\u00b0 e del 7\u00b0 periodo nel gruppo 3 ===\nnonostante scandio e ittrio siano sempre i primi due elementi del terzo gruppo, sull'identit\u00e0 dei due elementi successivi non c'\u00e8 ancora accordo; essi sono sia lantanio e attinio, sia lutezio e laurenzio. nonostante ci siano parecchie giustificazioni chimico-fisiche affinch\u00e9 lutezio e laurenzio siano messi nel terzo gruppo al posto di lantanio e attinio, non tutti gli autori ne sono convinti.\n\n\n=== gruppi inclusi nei metalli di transizione ===\nsecondo la definizione iupac, un metallo di transizione \u00e8 \"un elemento il cui atomo presenta un sotto-guscio d incompleto o che pu\u00f2 dare origine a cationi con sotto-guscio d incompleto\".secondo questa definizione tutti gli elementi appartenenti ai gruppi da 3 a 11 sono metalli di transizione. la definizione iupac quindi esclude il gruppo 12 dai metalli di transizione, il quale comprende cadmio, zinco e mercurio. questa ipotesi spiegherebbe cos\u00ec le caratteristiche di conducibilit\u00e0 elettrica del gruppo 11.\ntalvolta i metalli di transizione sono identificati con gli elementi del blocco d, includendo di conseguenza i gruppi dal 3 al 12 nei metalli di transizione. in questo caso gli elementi del gruppo 12 sono trattati come un caso speciale dei metalli di transizione, nel quale gli elettroni dell'orbitale d non sono utilizzati normalmente nel formare legami chimici.\nsiccome il mercurio pu\u00f2 usare i suoi elettroni d per formare fluoruro di mercurio (hgf4), secondo alcuni anche il mercurio dovrebbe fare parte dei metalli di transizione.\ninvece secondo jensen la formazione di un composto come hgf4 pu\u00f2 avvenire solo sotto condizioni estreme, per cui non ci si pu\u00f2 riferire al mercurio come a un metallo di transizione tramite nessuna interpretazione ordinaria della definizione di metallo di transizione.altri chimici escludono gli elementi del terzo gruppo dalla definizione di metallo di transizione (vengono cos\u00ec inseriti tra i lantanidi e attinidi), sulla base che tali elementi del gruppo 3 non formano nessuno ione con l'orbitale d parzialmente occupato e di conseguenza non esibiscono le caratteristiche dei metalli di transizione. in questi casi ci si riferisce solamente ai gruppi da 4 a 11 come metalli di transizione.\n\n\n=== forma ottimale ===\nle diverse forme della tavola periodica hanno messo i chimici e i fisici di fronte alla domanda se esista una forma ottimale o definitiva della tavola periodica. si pensa che la risposta a questa domanda dipenda dalla questione se la periodicit\u00e0 chimica degli elementi sia qualcosa di assoluto e fortemente legata con la struttura stessa dell'universo, oppure se questa periodicit\u00e0 \u00e8 al contrario un prodotto dell'interpretazione umana soggettiva, influenzata dalle circostanze, dalle credenze e dalle predilezioni degli osservatori umani.\nuna base oggettiva per la periodicit\u00e0 chimica dovrebbe dare una risposta alle domande a proposito del posizionamento di idrogeno ed elio e riguardo alla composizione del terzo gruppo. una tale visione assoluta, se esiste, non \u00e8 ancora stata scoperta. quindi ci si pu\u00f2 riferire alle varie differenti forme della tavola periodica come a variazioni sul tema della periodicit\u00e0 chimica, ognuna delle quali esplora ed enfatizza differenti aspetti, propriet\u00e0, prospettive e relazioni di e fra gli elementi. si pensa che l'uso attuale della tavola periodica standard o medio-lunga sia un risultato del fatto che questo schema abbia un buon bilanciamento di caratteristiche in termini di semplicit\u00e0 e costruzione e la capacit\u00e0 di descrivere efficientemente l'ordine atomico e gli andamenti periodici.\n\n\n== note ==\n\n\n== bibliografia ==\n(en) m. abraham, d. coshow, w. fix, periodicity: a source book module, version 1.0 (pdf), new york, chemsource, inc. (archiviato dall'url originale il 14 maggio 2012).\n(en) p. w. atkins, the periodic kingdom, harpercollins publishers, inc., 1995, isbn 0-465-07265-8.\n(en) philip ball, the elements: a very short introduction, oxford university press, 2004, isbn 0-19-157825-8.\n(en) philip ball, the ingredients: a guided tour of the elements, oxford, oxford university press, 2002, isbn 0-19-284100-9.\n r. barbucci, a. sabatini, p. dapporto, tavola periodica e propriet\u00e0 degli elementi, firenze, edizioni v. morelli, 1998 (archiviato dall'url originale il 22 ottobre 2010).\n(en) alexandre emile b\u00e9guyer de chancourtois, vis tellurique, 1862.\n(en) james bjorken, s. d. drell, relativistic quantum mechanics, mcgraw-hill, 1964.\n francesco borgese, gli elementi della tavola periodica. rinvenimento, propriet\u00e0, usi. prontuario chimico, fisico, geologico, roma, cisu, 1993, isbn 88-7975-077-1.\n(en) bill bryson, breve storia di (quasi) tutto, black swan, 2004, isbn 978-0-552-15174-0.\n(en) hans-j\u00f6rg bullinger, technology guide: principles, applications, trends, berlino, springer-verlag, 2009, isbn 978-3-540-88545-0.\n(en) horace g. deming, general chemistry: an elementary survey, new york, j. wiley & sons, 1923.\n(en) robert martin eisberg, robert resnick, quantum physics of atoms, molecules, solids, nuclei and particles, 2\u00aa ed., wiley, 1985, isbn 0-471-87373-x.\n(en) john emsley, nature's building blocks: an a-z guide to the elements, new york, ny, oxford university press, 2011, isbn 978-0-19-960563-7.\n antonio f. gimigliano, chimica per le scuole medie superiori, giunti marzocco, 1991, isbn 88-09-60519-5.\n(en) theodore gray, the elements: a visual exploration of every known atom in the universe, new york, black dog & leventhal publishers, 2009, isbn 978-1-57912-814-2.\n(en) norman n. greenwood, a. earnshaw, chemistry of the elements, oxford, pergamon, 1984, isbn 0-08-022057-6.\n(en) leslie horvitz, eureka!: scientific breakthroughs that changed the world, new york, john wiley, 2002, isbn 978-0-471-23341-1, oclc 50766822.\n(en) neil d. jespersen, barron's ap chemistry, 5\u00aa ed., hauppauge, ny, barron's educational series, 2010.\n(en) chris j. jones, d- and f-block chemistry, new york, j. wiley & sons, 2002, isbn 978-0-471-22476-1, oclc 300468713.\n(en) masanori kaji, d. h. rouvray, r. bruce king, the periodic table: into the 21st century, research studies press, 2004, isbn 0-86380-292-3.\n(en) sam kean, the disappearing spoon - and other true tales from the periodic table, londra, black swan, 2010, isbn 978-0-552-77750-6.\n(en) john c. kotz, paul m. treichel, john raymond townsend, chemistry and chemical reactivity, vol. 2, 7\u00aa ed., belmont, thomson brooks/cole, 2009, isbn 978-0-495-38712-1, oclc 220756597.\n(en) g. jeffery leigh, nomenclature of inorganic chemistry: recommendations 1990, oxford, blackwell scientific publications, 1990, isbn 0-632-02494-1.\n(en) s. s. manson, gary r. halford, fatigue and durability of structural materials, materials park, ohio, asm international, 2006, isbn 0-87170-825-6.\n(en) joseph mascetta, chemistry the easy way, 4\u00aa ed., new york, hauppauge, 2003, isbn 978-0-7641-1978-1, oclc 52047235.\n(en) william l. masterton, cecile n. hurley, edward j. neth, chemistry: principles and reactions, 7\u00aa ed., belmont, ca, brooks/cole cengage learning, 2009, isbn 1-111-42710-0.\n(en) edward g. mazurs, graphical representations of the periodic system during one hundred years, alabama, university of alabama press, 1974, isbn 978-0-8173-3200-6.\n dmitrij ivanovi\u010d mendeleev, il sistema periodico degli elementi, a cura di silvano tagliagambe, roma, edizioni teknos, 1994.\n(en) r. w. messler, the essence of materials for engineers, sudbury, ma, jones & bartlett publishers, 2010, isbn 0-7637-7833-8.\n(en) john moore, chemistry for dummies, new york, wiley publications, 2003, isbn 978-0-7645-5430-8, oclc 51168057.\n(en) bernard pullman, the atom in the history of human thought, oxford university press, 1998, isbn 0-19-515040-6.\n(en) geoff rayner-canham, tina overton, descriptive inorganic chemistry, 4\u00aa ed., new york, w h freeman, 1996, isbn 0-7167-8963-9.\n(en) eric r. scerri, the periodic table: a very short introduction, oxford, oxford university press, 2011.\n(en) eric scerri, the periodic table: its story and its significance, oxford, oxford university press, 2006, isbn 0195305736.\n(en) matthias sch\u00e4ndel, the chemistry of superheavy elements, dordrecht, kluwer academic publishers, 2003, isbn 1-4020-1250-0.\n(en) b. r. sebring, m.e. schaff, general chemistry, belmont, ca, wadsworth publishing, 1980, isbn 0-534-00802-x.\n(en) robert siegfried, from elements to atoms: a history of chemical composition, philadelphia, pennsylvania, library of congress cataloging-in-publication data, 2002, isbn 0-87169-924-9.\n paolo silvestroni, fondamenti di chimica, 10\u00aa ed., cea, 1996, isbn 88-408-0998-8.\n(en) stephen h. stoker, general, organic, and biological chemistry, new york, houghton mifflin, 2007, isbn 978-0-618-73063-6, oclc 52445586.\n(en) j. w. van spronsen, the periodic system of chemical elements, amsterdam, elsevier, 1969, isbn 0-444-40776-6.\n(en) f. p. venable, the development of the periodic law, easton pa, chemical publishing company, 1896.\n(en) hj\u00f8rland birger, the periodic table and the philosophy of classification, in knowledge organization, vol. 38, n. 1, 2011,  pp. 9\u201321. url consultato il 13 marzo 2011.\n(en) j. bouma, an application-oriented periodic table of the elements, in j. chem. ed., vol. 66, n. 9, 1989,  p. 741, doi:10.1021/ed066p741, bibcode 1989jched..66..741b.\n\n\n== voci correlate ==\nclassificazione goldschmidt\nelementi per numero atomico\nelemento chimico\ngruppo della tavola periodica\nnome sistematico degli elementi\nnomenclatura chimica inorganica\nperiodo della tavola periodica\nsimbolo chimico\nscoperta degli elementi chimici\ntavola periodica degli elementi estesa\ntavola periodica verticale\nisotopo\n\n\n== altri progetti ==\n\n wikiquote contiene citazioni di o su tavola periodica degli elementi\n wikibooks contiene testi o manuali su tavola periodica degli elementi\n wikiversit\u00e0 contiene risorse su tavola periodica degli elementi\n wikimedia commons contiene immagini o altri file su tavola periodica degli elementi\n\n\n== collegamenti esterni ==\n\n sist\u00e8ma peri\u00f2dico degli elem\u00e9nti, su treccani.it \u2013 enciclopedie on line, istituto dell'enciclopedia italiana. \n(en) linus c. pauling e j.j. lagowski, periodic table, su enciclopedia britannica, encyclop\u00e6dia britannica, inc. \n(en) la sistemazione di elementi chimici e periodici \u2013 triangolare, su egregoralfa.republika.pl. url consultato il 25 aprile 2008 (archiviato dall'url originale il 26 aprile 2008).\n accurata tavola periodica (pdf), su itchiavari.org.\n tavola periodica aggiornata, su itchiavari.org.\n i nomi degli elementi e la loro origine (pdf), su liceorodolico.it.\n(en) tavola periodica, su periodictable.com.\n tavola periodica dinamica, su ptable.com. (  guida all'utilizzo, su youtube.)"