"dinamarca (en dan\u00e8s: danmark), oficialment el regne de dinamarca (en dan\u00e8s, kongeriget danmark), \u00e9s un pa\u00eds escandinau de l'europa septentrional localitzat a la pen\u00ednsula de jutl\u00e0ndia, i forma una comunitat integrada per tres parts aut\u00f2nomes, la mateixa dinamarca i els seus dos territoris d'ultramar o territoris dependents, groenl\u00e0ndia i les illes f\u00e8roe. el territori continental limita al sud amb alemanya, i amb el mar del nord a l'oest i el mar b\u00e0ltic a l'est. l'estret de l'skagerrak, al nord, separa jutl\u00e0ndia de noruega, mentre que, a l'est, el kattegat, l'\u00f8resund i l'estret de bornholm separen dinamarca de su\u00e8cia.\ndinamarca \u00e9s una monarquia constitucional amb un sistema parlamentari de govern. a m\u00e9s del govern federal hi ha governs locals en 98 municipis. dinamarca \u00e9s membre de la uni\u00f3 europea des de 1973, per\u00f2 no forma part de l'eurozona, la uni\u00f3 monet\u00e0ria dels estats membres de la uni\u00f3 que han adoptat l'euro com llur moneda oficial. dinamarca \u00e9s membre fundador de l'otan.\ndinamarca t\u00e9 una economia capitalista de mercat amb un estat de benestar extens, i ocupa, segons algunes publicacions, el nivell m\u00e9s elevat d'igualtat de la renda del m\u00f3n. dinamarca \u00e9s un pa\u00eds ric i modern, amb un dels est\u00e0ndards de vida m\u00e9s elevats d'europa. la llengua nacional, el dan\u00e8s, est\u00e0 molt relacionada amb el suec i el noruec, lleng\u00fces pr\u00f2pies dels altres pa\u00efsos escandinaus amb els quals dinamarca t\u00e9 enlla\u00e7os culturals i hist\u00f2rics molt importants. el 82% de la poblaci\u00f3 de dinamarca, i el 90,3% dels danesos s\u00f3n membres de l'esgl\u00e9sia luterana. el 9% de la poblaci\u00f3 \u00e9s estrangera, la gran majoria provinents d'altres pa\u00efsos escandinaus.\n\n\n== etimologia ==\nl'etimologia del top\u00f2nim danmark ha estat un tema d'ampli debat. la discussi\u00f3 se centra principalment en el prefix dan- i si aquest fa refer\u00e8ncia a la tribu germ\u00e0nica dels dani o al personatge hist\u00f2ric de dan, aix\u00ed com en el significat exacte de la terminaci\u00f3 -mark. hi ha moltes refer\u00e8ncies a diversos pobles coneguts com a dani de diversos territoris escandinaus i d'europa en alguns dels escrits grecs i romans (com ara els de ptolemeu, jordanes o gregori de tours), aix\u00ed com en la literatura medieval (com ara la gesta hammaburgensis ecclesiae pontificum d'adam de bremen, el poema \u00e8pic beowulf, el widsith o l'edda po\u00e8tica).\nper a alguns, la primera part del mot vol dir 'terra plana', relacionada amb l'alemany tenne, 'terra trillada', l'angl\u00e8s den, 'cova', o fins i tot amb el s\u00e0nscrit dh\u00e1nu\u1e63-, 'desert'. la terminaci\u00f3 -mark es creu que vol dir 'bosc' o 'terra fronterera' (com en \u00abmarca\u00bb), amb una refer\u00e8ncia probable als boscos fronterers del ducat de schleswig.en catal\u00e0, igual que en portugu\u00e8s, el nom de dinamarca \u00e9s pres del castell\u00e0, el qual \u00e9s producte d'una met\u00e0tesi del llat\u00ed danimarca. hi ha autors que han proposat formes alternatives per anomenar aquest pa\u00eds, per evitar la forma castellanitzada, com ara danimarca (com el llat\u00ed medieval i l'itali\u00e0) o danemarca (paral\u00b7lela al franc\u00e8s danemark i igual que l'occit\u00e0), forma ja usada al segle xx. aquesta forma, de m\u00e9s a m\u00e9s, seria m\u00e9s coherent amb el gentilici dan\u00e8s, -esa.\n\n\n== geografia ==\n\n\n=== geografia f\u00edsica ===\ndinamarca est\u00e0 situada al nord d'alemanya, al sud-oest de su\u00e8cia i al sud de noruega i est\u00e0 envoltada per la mar b\u00e0ltica i el mar del nord. es compon de la pen\u00ednsula de jutl\u00e0ndia (jylland en dan\u00e8s), que forma part del continent europeu, i un gran nombre d'illes i illots, 1.419 amb m\u00e9s de 100 m\u00b2 de les que 443 tenen nom i 76 estan habitades, essent les m\u00e9s grans sj\u00e6lland, fi\u00f2nia (fyn) i vendsyssel-thy. moltes illes estan interconnectades entre elles o amb el continent aprofitant els diferents estrets (\u00f8resund, gran belt, petit belt i femern b\u00e6lt entre d'altres) a trav\u00e9s de ponts i t\u00fanels, alguns notables com el pont de l'\u00f8resund (\u00f8resundsforbindelsen) que uneix sj\u00e6lland amb la regi\u00f3 sueca d'esc\u00e0nia, el pont del gran belt (storeb\u00e6ltsforbindelsen) que connecta sj\u00e6lland amb fi\u00f2nia i el pont del petit belt que connecta fi\u00f2nia amb la pen\u00ednsula de jutl\u00e0ndia. l'illa de bornholm es troba allunyada del pa\u00eds, a uns 150 km a l'est de copenhaguen, al mar b\u00e0ltic, davant de la costa sud-oriental de su\u00e8cia.\nel punt m\u00e9s septentrional \u00e9s la punta de grenen al nord de skagen (57\u00b0 45\u2032 7\u2033 n), i el m\u00e9s meridional \u00e9s l'extrem sud de l'illa falster (gedser odde), al sud de la vila de gedser (54\u00b0 33\u2032 35\u2033 s). el punt m\u00e9s occidental \u00e9s bl\u00e5vands huk (8\u00b0 4\u2032 22\u2033 w), al sud-est de la vila d'oksb\u00f8l, i el m\u00e9s oriental a l'illa d'\u00f8stersk\u00e6r (15\u00b0 11\u2032 55\u2033 e) a l'arxip\u00e8lag d'ertholmene, a l'est de bornholm.\n\n\n==== relleu ====\ndinamarca forma part de la gran plana b\u00e0ltica que compr\u00e8n tamb\u00e9 la plana sueca i la plana alemanya, que en els per\u00edodes glacials fou recoberta pel gla\u00e7. l'enfonsament posterior que don\u00e0 naixement a la b\u00e0ltica, b\u00e9 que fragment\u00e0 l'actual dinamarca, no ha fet perdre a les seves terres el car\u00e0cter f\u00edsic unitari. el relleu fou gastat pel gel i \u00e9s for\u00e7a pla; l'altura mitjana del pa\u00eds \u00e9s de nom\u00e9s 31 metres sobre el nivell del mar, amb un gran nombre de llacs i d'estanys i for\u00e7a torberes.\nel punt natural m\u00e9s alt \u00e9s el tur\u00f3 de m\u00f8lleh\u00f8j amb 170,86 metres, situat al municipi de skanderborg, el segueixen en import\u00e0ncia el yding skovh\u00f8j amb 170,77 metres, al municipi de horsens, i l'ejer bavneh\u00f8j amb 170,35 metres, tamb\u00e9 al municipi de skanderborg. el punt m\u00e9s baix, 7 metres sota el nivell del mar, \u00e9s a la pen\u00ednsula d'odsherred a l'illa de sj\u00e6lland, a un antic bra\u00e7 de mar avui convertit en p\u00f2lder i conegut com a lammefjord tot i que no es tracta d'un fiord. atesa l'estructura del pa\u00eds totes les terres s\u00f3n a prop de la costa, no hi ha cap zona que estigui a m\u00e9s de 52 km del mar.\na la meitat occidental de jutl\u00e0ndia el s\u00f2l \u00e9s constitu\u00eft per sorra i c\u00f2dols que port\u00e0 l'aigua procedent de la fosa del gla\u00e7, i \u00e9s una regi\u00f3 poc f\u00e8rtil; \u00e9s coberta de landes i \u00fanicament \u00e9s utilitzada per a la cria de bestiar. en aquesta regi\u00f3 la costa \u00e9s baixa, rectil\u00ednia i amb tot un rosari d'estanys. per contra, a la meitat oriental de jutl\u00e0ndia i a les illes, que s\u00f3n a la part central de l'antiga glacera, el s\u00f2l \u00e9s recobert d'una argila molt f\u00e8rtil i apta per al conreu. la costa \u00e9s baixa, tallada, i amb golfs estrets i segurs, on hom ha establert ports comercials i de pesca.\n\n\n==== hidrografia ====\nels rius de dinamarca no s\u00f3n massa llargs, els m\u00e9s importants s\u00f3n a la pen\u00ednsula de jutl\u00e0ndia i desguassen a la mar del nord, el guden\u00e5 amb 176 km \u00e9s el m\u00e9s llarg del pa\u00eds i desguassa al kattegat, el segueixen el stor\u00e5 amb 104 km, el varde amb 100 km, el skjern amb 94 km (i el m\u00e9s cabal\u00f3s del pa\u00eds), el sus\u00e5 amb 83 km i el vid\u00e5 amb 69 km. a l'illa de fi\u00f2nia destaca el riu odense (odense \u00e5) amb 60 km.\na dinamarca hi ha 1.032 llacs que tenen un nom, els m\u00e9s grans s\u00f3n l'arres\u00f8, l'esrum s\u00f8, el stadil fjord, el moss\u00f8, el saltb\u00e6k vig i el tiss\u00f8. l'arres\u00f8 \u00e9s el llac m\u00e9s important de dinamarca.\n\n\n==== clima ====\nmalgrat que dinamarca est\u00e0 situada entre dos mars, el b\u00e0ltic i el mar del nord, les precipitacions anuals s\u00f3n moderades, d'entre 700 i 800 mm a l'oest i d'entre 500 i 600 mm a l'est. les temperatures s\u00f3n equilibrades, al mes de juliol hi ha una mitjana de 16 \u00b0c a la zona del mar del nord i a l'est, a sj\u00e6lland, pot arribar a 18 \u00b0c. les temperatures di\u00fcrnes s\u00f3n sobre els 20 \u00b0c mentre que les nocturnes s\u00f3n al voltant dels 13 \u00b0c. a l'hivern la influ\u00e8ncia del corrent del golf i del seu derivat, el corrent de l'atl\u00e0ntic nord, es fa notar fent que les temperatures no baixin excessivament, a tot el pa\u00eds les temperatures es mantenen a prop del punt de congelaci\u00f3, uns 2 \u00b0c durant el dia i al voltant de -3 \u00b0c a la nit. la temperatura de l'aigua a la costa varia des del 3 \u00b0c a l'hivern fins als 17 \u00b0c a l'estiu.\n\n\n==== vegetaci\u00f3 ====\nla flora danesa consisteix en unes 1200 esp\u00e8cies de plantes vasculars, d'aquestes unes 200 han estat introdu\u00efdes per l'home procedents d'altres zones. el 12% de la superf\u00edcie de dinamarca \u00e9s ocupada pels boscos. la vegetaci\u00f3 natural \u00e9s el bosc de fulla caduca t\u00edpic de les zones temperades (bosc temperat de fulla caduca), per\u00f2 el bosc primari no \u00e9s gens habitual. la vegetaci\u00f3 natural acostuma a ser un bosc mixt amb arbres com el roure, l'om i el faig, essent aquests del g\u00e8nere fagus els m\u00e9s comuns. a la zona est del pa\u00eds hi ha boscos de con\u00edferes.\n\n\n=== geografia humana ===\n\n\n==== demografia ====\nsegons les estad\u00edstiques del govern de dinamarca, l'1 de gener de 2007 el 91,1% de la poblaci\u00f3 danesa, estimada en 5,4 milions, era d'ascend\u00e8ncia danesa. el 8,9% eren immigrants o descendents d'immigrants recents, principalment dels balcans, el sud i l'oest de l'\u00e0sia, molts dels quals van arribar a partir de la \"llei dels estrangers\" (udl\u00e6ndingeloven) creada el 1983 que va permetre la immigraci\u00f3 dels membres de fam\u00edlia. tamb\u00e9 hi ha una minoria inuit de groenl\u00e0ndia i una d'altra provinent de les illes f\u00e8roe. durant els \u00faltims anys, tanmateix, s'han aprovat lleis molt m\u00e9s estrictes quant a la immigraci\u00f3.la poblaci\u00f3 danesa, l'1 de gener de 2008, era de 5.475.791, amb una densitat de poblaci\u00f3 de 129,16 habitants per quil\u00f2metre quadrat. la poblaci\u00f3 no est\u00e0 distribu\u00efda equitativament. tot i que la superf\u00edcie a l'est del gran belt nom\u00e9s \u00e9s de 9.622 km\u00b2, o el 22,7% de la superf\u00edcie total de dinamarca, l'1 de gener de 2008, hi vivia el 45% de la poblaci\u00f3. la densitat de poblaci\u00f3 d'aquesta regi\u00f3 \u00e9s de 256,2 habitants per quil\u00f2metre quadrat. per contra, la densitat de poblaci\u00f3 de l'oest del pa\u00eds \u00e9s de 91,86 habitants per quil\u00f2metre quadrat. el 2008 la mediana d'edat era de 40,5 anys. la taxa d'alfabetitzaci\u00f3 era del 99%. la taxa de natalitat era d'1,74 nens per dona. la taxa de creixement poblacional \u00e9s del 0,28%. el dan\u00e8s \u00e9s la llengua oficial de l'estat.\n\n\n==== ciutats ====\n\ndinamarca \u00e9s un pa\u00eds molt urbanitzat, i el 86% de la poblaci\u00f3 viu en zones urbanes. al voltant del 40% de la poblaci\u00f3 habita l'illa de sj\u00e6lland, on hi ha l'\u00e0rea metropolitana de copenhaguen o hovedstadsomr\u00e5det, l'altra gran regi\u00f3 urbana \u00e9s la regi\u00f3 metropolitana de l'est de jutl\u00e0ndia que representa un 23% de la poblaci\u00f3 del pa\u00eds.les 25 aglomeracions urbanes m\u00e9s importants s\u00f3n:\n(dades referides a l'1 de gener del 2010, font: danmark statistik)\n\n\n== pol\u00edtica i govern ==\n\n\n=== estructura de govern ===\nel regne de dinamarca \u00e9s una monarquia constitucional en qu\u00e8 el rei \u00e9s el cap d'estat, des del 1973 ocupa el tron la reina margarida ii de dinamarca. el monarca designa i destitueix els primers ministres i els altres ministres. el primer ministre \u00e9s el cap de govern i \u00e9s elegit pel parlament. abans de ser validats amb l'aprovaci\u00f3 reial, totes les lleis han de ser discutides al consell d'estat dan\u00e8s o statsr\u00e5det, presidit pel monarca mateix. tot i que el monarca t\u00e9 la potestat executiva, aquest poder \u00e9s merament cerimonial. s'espera que el monarca sigui totalment apol\u00edtic i que no exerceixi la seva influ\u00e8ncia en el govern de cap manera. per exemple, els membres de la fam\u00edlia reial no voten en les eleccions i els refer\u00e8ndums tot i tenir-ne el dret.\nel primer ministre exerceix l'autoritat executiva en representaci\u00f3 del monarca, acompanyat dels ministres del govern que encap\u00e7alen diversos departaments. el gabinet, incloent-hi el primer ministre, conformen el govern de dinamarca. els ministres s\u00f3n responsables davant el parlament de dinamarca, conegut com a folketing en dan\u00e8s, el cos legislatiu, que \u00e9s considerat com a \u00f2rgan suprem; \u00e9s a dir, que pot legislar en qualsevol mat\u00e8ria i no est\u00e0 limitat per les decisions dels seus predecessors.\nel folketinget \u00e9s el parlament nacional. t\u00e9 l'\u00faltima autoritat legislativa segons la doctrina de la sobirania parlament\u00e0ria. el parlament est\u00e0 integrat per 175 membres electes a m\u00e9s de dos membres per groenl\u00e0ndia i dos per a les illes f\u00e8roe. el sistema electoral es basa en l'escrutini proporcional plurinominal per a 135 escons i en el m\u00e8tode sainte-lagu\u00eb per a 40 escons les eleccions parlament\u00e0ries es realitzen cada quatre anys, per\u00f2 el primer ministre pot convocar a eleccions a discreci\u00f3. una moci\u00f3 de censura del parlament pot for\u00e7ar el primer ministre a renunciar.\nel sistema pol\u00edtic dan\u00e8s ha generat tradicionalment coalicions. la majoria dels governs de la postguerra han estat coalicions minorit\u00e0ries que han governat amb el suport d'altres partits. el govern actual, format despr\u00e9s de les eleccions del 2022, est\u00e0 format per una coalici\u00f3 entre els socialdem\u00f2crates, el partit venstre (esquerra) i el partit moderats (dinamarca) amb suport parlamentari dels partits de les illes feroe i de groenl\u00e0ndia.\n\n\n=== organitzaci\u00f3 territorial i administrativa ===\ndinamarca es divideix en cinc regions (regioner) i noranta-vuit municipis. les regions van ser creades l'1 de gener de 2007 com a part de la reforma municipal danesa per reempla\u00e7ar els tradicionals comtats (amter en dan\u00e8s), creats el 1662 i dels que en restaven tretze despr\u00e9s de la reforma territorial del 1970. al mateix temps, els municipis o comunes (kommuner en plural, kommune en singular) m\u00e9s petits es van fusionar amb d'altres de m\u00e9s grans, reduint-ne el nombre de 270 a 98. la responsabilitat m\u00e9s important de les nou regions \u00e9s el servei de sanitat nacional. a difer\u00e8ncia dels antics comtats, aquestes regions no poden recaptar impostos i el servei de salut \u00e9s principalment finan\u00e7at per un impost nacional (sundhedsbidrag) del 8% combinat amb altres fons del govern i dels municipis. cada consell regional est\u00e0 integrat per 41 pol\u00edtics electes en les eleccions municipals daneses, les primeres que van seguir l'actual model territorial van ser les de l'any 2005, tot i que els nous municipis i regions van comen\u00e7ar a ser efectives el primer de gener del 2007.\nl'arxip\u00e8lag d'ertholmene (amb 96 habitants el 2008) no pertany a cap municipi ni a cap regi\u00f3, ans pertany al ministeri de defensa. groenl\u00e0ndia i les illes f\u00e8roe tamb\u00e9 s\u00f3n part del regne de dinamarca, com a membres del rigsf\u00e6llesskabet per\u00f2 s\u00f3n aut\u00f2noms i gaireb\u00e9 sobirans, i cadasc\u00fa est\u00e0 representant per dos escons al parlament.\n\n\n=== pol\u00edtica de defensa ===\nles forces armades de dinamarca s\u00f3n conegudes com la defensa danesa (en dan\u00e8s: forsvaret). el ministre de defensa n'\u00e9s el comandant en cap i serveix com a responsable diplom\u00e0tic principal arreu del m\u00f3n. en temps de pau, el ministeri de defensa disposa de 15.281 militars i 4.884 civils. en el cas del personal militar. a aquests cal sumar aproximadament uns 12.000 reservistes i 46.651 membres de la gu\u00e0rdia nacional (en dan\u00e8s: hjemmev\u00e6rnet), una for\u00e7a volunt\u00e0ria encomanada de la defensa territorial, resposta a emerg\u00e8ncies i suport de les autoritats policials i d'emerg\u00e8ncies.\ndinamarca dona suport de fa temps a les missions de pau internacionals, per\u00f2 des de la intervenci\u00f3 de l'otan a la guerra de kosovo el 1999, ha ampliat l'espectre d'operacions militars en les quals participa, destancant-ne especialment l'isaf (de l'angl\u00e8s: international security assistance force) a l'afganistan, aix\u00ed com l'enviament d'un contingent de 450 militars a l'iraq entre el 2003 i el 2007. aquestes iniciatives s'han descrit sovint per les autoritats com a part d'una nova \u201cpol\u00edtica exterior activa\u201d de dinamarca.\n\n\n== economia ==\n\nl'economia de dinamarca opera amb mercats eficients, amb est\u00e0ndards de vida superiors a la mitjana europa. l'economia danesa \u00e9s moderna, amb t\u00e8cniques agr\u00edcoles d'alta tecnologia, una moneda estable i una alta depend\u00e8ncia del comer\u00e7 internacional. la taxa d'atur \u00e9s baixa (2% el 2008), i el govern ha aplicat pol\u00edtiques amples de benestar. tot i ser un petit pa\u00eds, dinamarca \u00e9s un exportador net d'aliments i energia, i gaudeix d'un super\u00e0vit en la seva balan\u00e7a de pagaments. dinamarca \u00e9s l'economia m\u00e9s competitiva i din\u00e0mica de la uni\u00f3 europa, segons el report del f\u00f2rum econ\u00f2mic mundial del 2008. a m\u00e9s ha estat catalogat com el millor pa\u00eds per a fer negocis del m\u00f3n.dinamarca \u00e9s membre de la uni\u00f3 europea, i ha implementat i superat els criteris de converg\u00e8ncia per adoptar l'euro, per\u00f2 la poblaci\u00f3 s'hi va oposar en un refer\u00e8ndum el 2000, tot i que la corona danesa est\u00e0 fixada amb l'euro mitjan\u00e7ant el mecanisme de taxa de canvi europeu.dinamarca \u00e9s la llar de moltes companyies multinacionals, entre les quals: a. p. moller-maersk group, danfoss, lego, bang & olufsen, carlsberg, vestas, novozymes i les farmac\u00e8utiques lundbeck i novo nordisk. dinamarca tamb\u00e9 \u00e9s coneguda pel seu moviment de cooperativa quant a l'agricultura i per la seva ind\u00fastria d'aliments (danish crown i aria foods).\nels danesos tenen una perspectiva positiva del comer\u00e7 lliure; en una enquesta recent, el 76% va respondre que la globalitzaci\u00f3 \u00e9s bona. el 70% del comer\u00e7 es realitza dins la uni\u00f3 europea.\n\n\n== cultura i lleure ==\ndinamarca \u00e9s reconeguda internacionalment per les seves moltes contribucions a la vida intel\u00b7lectual i cultural contempor\u00e0nia. la cultura danesa, tot i inspirar-se en les influ\u00e8ncies europees, tamb\u00e9 t\u00e9 una her\u00e8ncia folkl\u00f2rica important. quant a la literatura danesa, el romanticisme va influenciar el fam\u00f3s escriptor dan\u00e8s hans christian andersen, conegut per les seves hist\u00f2ries. quant a la filosofia, s\u00f8ren kierkegaard va ser molt influent en l'existencialisme. dinamarca tamb\u00e9 ha tingut un paper important en les ci\u00e8ncies. les observacions de tycho brahe van obrir el cam\u00ed al desenvolupament de l'astronomia moderna. per altra banda, niels bohr va realitzar descobriment importants en la f\u00edsica nuclear; niels finsen va estudiar els usos terap\u00e8utics i medicinals de la llum. tots dos van rebre premis nobel per llurs treballs.\n\n\n=== religi\u00f3 ===\nno hi ha cap separaci\u00f3 oficial d'esgl\u00e9sia i estat a dinamarca. segons les estad\u00edstiques oficials, del gener del 2009, el 81,5% de la poblaci\u00f3 danesa \u00e9s membre de l'esgl\u00e9sia luterana estatal, l'esgl\u00e9sia nacional danesa (den danske folkekirke), la qual va ser establerta per la constituci\u00f3 de dinamarca. segons l'article sis\u00e8, la fam\u00edlia reial danesa ha de pert\u00e0nyer a l'esgl\u00e9sia estatal. el 2% de la poblaci\u00f3 professa l'islam i el 3% altres denominacions cristianes, entre les quals, el catolicisme. tot i aix\u00ed, l'enquesta de l'eurobar\u00f2metre m\u00e9s recent va publicar que el 31% dels danesos \"creuen que hi ha un d\u00e9u\"; el 49% va respondre que \"creuen en algun tipus d'esperit o for\u00e7a de vida\" i el 19% que no \"creu que hi hagi cap esperit, d\u00e9u o for\u00e7a de vida. forn si\u00f0r (el cam\u00ed antic) un tipus de neopaganisme germ\u00e0nic, basat en la religi\u00f3 n\u00f2rdica nadiua antiga, ha estat reconeguda per l'estat oficialment des del 2003.\n\n\n=== esport ===\nel futbol \u00e9s l'esport m\u00e9s popular de dinamarca, la selecci\u00f3 nacional ha participat a 4 edicions de la copa del m\u00f3n de futbol i va guanyar el campionat d'europa de futbol del 1992. brian laudrup, michael laudrup o peter schmeichel s\u00f3n futbolistes danesos internacionalment coneguts. la vela i altres esports aqu\u00e0tics s\u00f3n tamb\u00e9 for\u00e7a populars aix\u00ed com el b\u00e0dminton o l'handbol. la selecci\u00f3 femenina d'handbol ha guanyat tres medalles ol\u00edmpiques, un campionat del m\u00f3n i tres d'europa.\n\n\n=== gastronomia ===\nla cuina danesa, com la dels altres pa\u00efsos n\u00f2rdics i la del nord d'alemanya, es basa principalment en la carn i el peix. aix\u00f2 \u00e9s a causa del passat agrari del pa\u00eds, a la seva situaci\u00f3 geogr\u00e0fica entre dos mars i al seu clima amb llargs hiverns. la cuina danesa \u00e9s coneguda pels seus entrepans oberts denominats sm\u00f8rrebr\u00f8d, una mena de mandonguilles grans de carn denominades frikadeller i postres com el kransekage o el wienerbr\u00f8d. pel que fa a les begudes, hi ha cerveses com la carlsberg o la tuborg que s\u00f3n mundialment famoses, tamb\u00e9 es produeix aquavit i un b\u00edter molt popular denominat gammel dansk. la seva versi\u00f3 de l'hamburguesa \u00e9s coneguda com a b\u00f8fsandwich.\nel juny del 2010 el restaurant noma de copenhaguen, amb el cuiner rene redzepi al capdavant, va ser considerat com el millor restaurant del m\u00f3n en encap\u00e7alar la llista dels 50 millors restaurants publicada per la revista brit\u00e0nica the restaurant magazine, guard\u00f3 que tamb\u00e9 va assolir l'any 2011. redzepi \u00e9s conegut pel seu treball de reinvenci\u00f3, reinterpretaci\u00f3 i refinament de la cuina n\u00f2rdica, \u00e9s el representant m\u00e9s internacional del que s'anomena la nova cuina n\u00f2rdica (det ny nordiske k\u00f8kken).\n\n\n== hist\u00f2ria ==\n\n\n=== prehist\u00f2ria i antiguitat ===\nles troballes arqueol\u00f2giques m\u00e9s antigues de dinamarca daten del 130.000 al 110.000 ac, durant el per\u00edode interglacial riss-w\u00fcrm. el territori ha estat habitat des del 12500 ac i hi ha proves de la pr\u00e0ctica de l'agricultura des del 3900 ac. l'edat de bronze n\u00f2rdica (1800 al 600 ac) a dinamarca fou caracteritzada per la construcci\u00f3 de t\u00famuls, els quals deixaren diversos objectes com ara els lurs i el carro solar de trundholm. durant l'edat de ferro preromana (del 500 ac a l'1 dc), els grups nadius comen\u00e7aren a migrar cap al sud, tot i que els primers danesos arribaren al pa\u00eds entre l'edat de ferro prerromana i l'edat de ferro germ\u00e0nica, durant l'edat de ferro romana (1 al 400 dc). les prov\u00edncies romanes mantenien relacions i rutes comercials amb les tribus nadiues de dinamarca; de fet, s'han trobat monedes romanes en territori dan\u00e8s. l'evid\u00e8ncia d'una influ\u00e8ncia cultural celta significativa data d'aquest per\u00edode i es reflecteix en la troballa del calder\u00f3 de gundestrup. els historiadors creuen que abans de l'arribada dels precursors dels danesos, que hi arribaren de les illes daneses de l'est (sj\u00e6lland i esc\u00e0nia) i parlaven una forma primerenca de germ\u00e0nic septentrional) la major part de jutl\u00e0ndia i algunes illes eren habitades pels juts. aquests foren convidats a emigrar a la gran bretanya com a mercenaris del rei brit\u00f2nic vortigern, i els foren donats els territoris sud-orientals de kent, l'illa de wight, i altres \u00e0rees. foren, posteriorment, absorbits pels invasors angles i saxons. la poblaci\u00f3 juta que romangu\u00e9 a jutl\u00e0ndia fou assimilada pels danesos.\n\n\n=== els vikings ===\nels vikings escandinaus expulsaren els angles i juts de jutl\u00e0ndia i s'hi establiren. els vikings eren guerrers i navegants escandinaus els quals dominaren els mars d'europa. exploraren i colonitzaren isl\u00e0ndia, groenl\u00e0ndia, i vinland. gr\u00e0cies a llurs habilitats en la construcci\u00f3 de vaixells, saquejaren i conqueriren regions de fran\u00e7a i les illes brit\u00e0niques. tamb\u00e9 reeixiren en l'establiment de rutes comercials entre les costes i els rius d'europa, que s'estenien des de groenl\u00e0ndia fins a constantinoble mitjan\u00e7ant els rius russos. dinamarca aix\u00ed es convert\u00ed en una pot\u00e8ncia nord-europea.els danesos s'unificaren i es convertiren oficialment al cristianisme el 965 dc sota el regnat de harald bl\u00e5tand, la hist\u00f2ria del qual est\u00e0 registrada en les pedres de jelling. el seu fill, sven i, conquer\u00ed anglaterra entre el 1013 i el 1014. canut ii estengu\u00e9 el regne, que inclogu\u00e9 noruega i la regi\u00f3 meridional de su\u00e8cia. despr\u00e9s de la seva mort, la uni\u00f3 amb anglaterra i noruega es dissolgu\u00e9, i dinamarca entr\u00e0 en un per\u00edode de guerres civils i viol\u00e8ncia.posteriorment, durant els segles xii i xiii els danesos continuaren expandint els seus dominis i conqueriren la major part dels territoris costaners del mar b\u00e0ltic, establint un reialme poder\u00f3s i pr\u00f2sper. amb el progr\u00e9s econ\u00f2mic, el feudalisme dan\u00e8s arrib\u00e0 al seu zenit i es desenvoluparen la ind\u00fastria pesquera i la ramaderia, i sorg\u00ed un grup de mercaders i artesans important. tanmateix, les disc\u00f2rdies entre la noblesa i la corona for\u00e7aren el rei, eric v a signar la carta magna danesa, o carta de privilegis, per mitj\u00e0 de la qual la corona se subordinava a la llei i el danehof, una assemblea de nobles, es convertia en una instituci\u00f3 administrativa.durant el regnat de valdemar iv i la seva filla margarida i el regne torn\u00e0 a enfortir-se i, despr\u00e9s de la batalla de falk\u00f6ping, margarida feu que el fill de la seva germana, eric de pomer\u00e0nia fos coronat rei de dinamarca, noruega i su\u00e8cia, en la uni\u00f3 de kalmar. su\u00e8cia s'independitz\u00e0 i torn\u00e0 a unificar-se en diverses ocasions. davant la repressi\u00f3 brutal de cristi\u00e0 ii, la situaci\u00f3 es resolgu\u00e9 el 17 de juny de 1532 quan el rei suec gustau vasa conquer\u00ed la ciutat d'estocolm, i declar\u00e0 la independ\u00e8ncia definitiva de su\u00e8cia. dinamarca i noruega romangueren en una uni\u00f3 personal fins a la resoluci\u00f3 del congr\u00e9s de viena el 1814.\n\n\n=== era moderna ===\nel rei cristi\u00e0 iv de dinamarca atac\u00e0 su\u00e8cia en la guerra de kalmar de 1611 al 1613, per\u00f2 no aconsegu\u00ed el seu objectiu de for\u00e7ar su\u00e8cia a reunificar-se amb dinamarca. la guerra no provoc\u00e0 cap canvi territorial, per\u00f2 su\u00e8cia fou for\u00e7ada a pagar una indemnitzaci\u00f3 de guerra d'1 mili\u00f3 de riksdaler de plata, quantitat coneguda com el pagament d'\u00e4lvsborg. cristi\u00e0 feu \u00fas dels diners per a fundar diversos pobles i fortaleses, entre els quals, gl\u00fcckstadt (fundada com a rival d'hamburg, christiania (despr\u00e9s de l'incendi que destru\u00ed la ciutat original), christianshavn, kristianstad i kristiansand. cristi\u00e0 tamb\u00e9 constru\u00ed un gran nombre d'edificis, entre els quals, b\u00f8rsen, rundet\u00e5rn, nyboder i el castell de rosenborg. inspirat en la companyia holandesa de les \u00edndies orientals, fund\u00e0 la companyia danesa i planej\u00e0 prendre sri lanka com a col\u00f2nia, per\u00f2 la companyia nom\u00e9s pogu\u00e9 aconseguir tranquebar en la costa \u00edndia.\nen la guerra dels trenta anys, cristi\u00e0 prov\u00e0 de convertir-se en el l\u00edder dels estats luterans d'alemanya, per\u00f2 fou derrotat en la batalla de lutter en la qual un ex\u00e8rcit cat\u00f2lic, sota el comandament de albrecht von wallenstein ocup\u00e0 i saquej\u00e0 jutl\u00e0ndia. dinamarca evit\u00e0 donar cap concessi\u00f3 territorial, per\u00f2 la intervenci\u00f3 del rei suec gustau ii adolf a alemanya fou vista com un senyal que el poder militar de su\u00e8cia estava creixent mentre que la influ\u00e8ncia danesa en la regi\u00f3 estava en declivi. el 1643, l'ex\u00e8rcit suec enva\u00ed jutl\u00e0ndia i el 1644 sk\u00e5ne. el 1645, en el tractat de br\u00f6msebro, dinamarca ced\u00ed halland, gotland, les \u00faltimes regions d'est\u00f2nia, i diverses prov\u00edncies de noruega. el 1657, el rei frederic iii declar\u00e0 la guerra a su\u00e8cia i marx\u00e0 cap a bremen-verden. fou derrotat i els ex\u00e8rcits de carles x gustau conqueriren jutl\u00e0ndia i fi\u00f2nia, aix\u00ed com la major part de sj\u00e6lland abans de signar el tractat de roskilde el febrer de 1658, que don\u00e0 a su\u00e8cia el control d'esc\u00e0nia, blekinge, tr\u00f8ndelag i l'illa de bornholm. carles x gustau es pened\u00ed de no haver destru\u00eft completament dinamarca, i l'agost de 1658 comen\u00e7\u00e0 un setge de dos anys de copenhaguen per\u00f2 no aconsegu\u00ed conquerir-la. en el tractat de pau seg\u00fcent dinamarca aconsegu\u00ed mantenir la seva independ\u00e8ncia i reprendre el control de tr\u00f8ndelag i bornholm.\n\ndinamarca assaj\u00e0 de reprendre el control d'esc\u00e0nia en la guerra d'esc\u00e0nia (1675-1679) per\u00f2 fracass\u00e0. despr\u00e9s de la gran guerra del nord (1700-1721), dinamarca aconsegu\u00ed restaurar el control d'aquelles regions del ducat de schleswig i holstein governades per la casa de holstein-gottorp. dinamarca prosper\u00e0 durant les \u00faltimes d\u00e8cades del segle xviii atesa la seva neutralitat que li permet\u00e9 comerciar amb tots dos costats en les guerres contempor\u00e0nies. en les guerres napole\u00f2niques, dinamarca al comen\u00e7ament prov\u00e0 de tenir una pol\u00edtica de neutralitat per a continuar amb el comer\u00e7 lucratiu amb l'imperi franc\u00e8s i amb el regne unit, i s'un\u00ed a la segona lliga de la neutralitat armada amb l'imperi rus, su\u00e8cia i pr\u00fassia. el regne unit el consider\u00e0 com a acte hostil i atac\u00e0 copenhaguen el 1801 i 1807. dinamarca llavors decid\u00ed aliar-se amb napole\u00f3. el control brit\u00e0nic de les rutes mar\u00edtimes entre dinamarca i noruega fou desastr\u00f3s per a l'economia de la uni\u00f3, i dinamarca es declar\u00e0 en fallida. el congr\u00e9s de viena demand\u00e0 la dissoluci\u00f3 de la uni\u00f3 entre dinamarca i noruega, la qual fou confirmada en el tractat de kiel de 1814. dinamarca havia tingut l'esperan\u00e7a de restaurar la uni\u00f3 escandinava el 1809, per\u00f2 aquestes esperances foren destru\u00efdes quan els estaments de su\u00e8cia rebutjaren la proposta per a permetre frederic vi de dinamarca succeir a gustau iv adolf de su\u00e8cia que havia estat deposat, i en comptes, donaren la corona a carles xiii. noruega form\u00e0 una uni\u00f3 amb su\u00e8cia que dur\u00e0 fins a 1905. dinamarca conserv\u00e0 les col\u00f2nies d'isl\u00e0ndia, les illes f\u00e8roe i groenl\u00e0ndia. a m\u00e9s de les col\u00f2nies n\u00f2rdiques, dinamarca mantingu\u00e9 el control de l'\u00edndia danesa (tranquebar) de 1620 a 1869, la costa daurada danesa (ghana) de 1658 a 1850, i les \u00edndies orientals daneses (les illes verges americanes) de 1671 a 1917.\nel 1848, les accions empreses per dinamarca contra els ducats de slesvig i holstein van portar a la primera guerra de schleswig entre dinamarca i la confederaci\u00f3 germ\u00e0nica quan les tropes prussianes, aliades amb altres estats alemanys, i sota mandat de la confederaci\u00f3 van ocupar el schleswig el 23 d'abril per\u00f2 per pressions internacionals, pr\u00fassia va ser for\u00e7ada a consentir que dinamarca es qued\u00e9s amb tots dos ducats. el moviment nacional i liberal dan\u00e8s cresqu\u00e9 durant la d\u00e8cada de 1830, i despr\u00e9s de les revolucions de 1848, dinamarca es convert\u00ed, pac\u00edficament, en una monarquia constitucional el 5 de juny de 1849. despr\u00e9s de la segona guerra de schleswig, el 1864, dinamarca fou for\u00e7ada a cedir schleswig i holstein a pr\u00fassia. dinamarca retorn\u00e0 a la seva pol\u00edtica tradicional de neutralitat, la qual conserv\u00e0 durant la primera guerra mundial.\n\n\n=== segles xx i xxi ===\ndespr\u00e9s de la derrota d'alemanya en la primera guerra mundial, el tractat de versalles ofer\u00ed la regi\u00f3, aleshores alemanya, de slesvig-holstein a dinamarca. amb por d'un irredemptisme alemany, dinamarca refus\u00e0 considerar reprendre aquests territoris i insist\u00ed a fer un plebiscit per al retorn de schleswig. els dos plebiscits de schleswig tingueren lloc el 10 de febrer i el 14 de mar\u00e7. el 10 de juliol de 1920, despr\u00e9s del plebiscit i la signatura del rei (del 6 de juliol) en el document de reuni\u00f3, el rei cristi\u00e0 x cavalc\u00e0 cap a la frontera antiga. la reunificaci\u00f3 del nord de schleswig (s\u00f8nderjylland) se celebra cada 15 de juny a valdemarsdag.\nla invasi\u00f3 alemanya de dinamarca el 9 d'abril de 1940, nom\u00e9s tingu\u00e9 dues hores de resist\u00e8ncia militar abans que el govern dan\u00e8s es rend\u00eds. la cooperaci\u00f3 econ\u00f2mica entre alemanya i dinamarca continu\u00e0 fins al 1943, quan el govern dan\u00e8s refus\u00e0 continuar cooperant i l'armada danesa enfons\u00e0 els seus vaixells i envi\u00e0 la majoria dels seus oficials a su\u00e8cia. durant la guerra, el govern don\u00e0 molt suport als jueus que vivien dins el pa\u00eds, i la resist\u00e8ncia aconsegu\u00ed fer sortir la majoria dels jueus a su\u00e8cia. dinamarca encap\u00e7ala moltes operacions internes o de sabotatge en contra de les instal\u00b7lacions alemanyes. isl\u00e0ndia trenc\u00e0 els enlla\u00e7os pol\u00edtics amb dinamarca i es convert\u00ed en una rep\u00fablica independent. el 1948, les illes f\u00e8roe reberen autonomia. despr\u00e9s de la guerra, dinamarca es convert\u00ed en un dels membres fundadors de les nacions unides i l'otan, i el 1973, s'un\u00ed a la comunitat econ\u00f2mica europea (en l'actualitat la uni\u00f3 europea) al mateix temps que el regne unit i irlanda, en un refer\u00e8ndum p\u00fablic. groenl\u00e0ndia reb\u00e9 autonomia el 1979. ni groenl\u00e0ndia ni les illes f\u00e8roe s\u00f3n membres de la uni\u00f3 europea; les illes declinaren fer-se membres el 1973, i groenl\u00e0ndia se separ\u00e0 de la comunitat el 1986, a causa de les pol\u00edtiques pesqueres de la comunitat.\n\n\n== notes i refer\u00e8ncies ==\n\n\n== vegeu tamb\u00e9 ==\nmunicipis de dinamarca\nregions de dinamarca\nreis de dinamarca\nselecci\u00f3 de b\u00e0squet de dinamarca\nllista de peixos de dinamarca\nden gamle by\n\n\n== enlla\u00e7os externs ==\nsubdivisi\u00f3 administrativa de dinamarca arxivat 2007-10-11 a wayback machine."