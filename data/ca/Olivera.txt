"l'olivera (olea europaea l., del llat\u00ed oleum, 'oli', i europaeus, 'd'europa') \u00e9s un arbre de la fam\u00edlia de les ole\u00e0cies originari de l'\u00e0sia menor que es conrea des de l'antiguitat a tota la conca mediterr\u00e0nia. tamb\u00e9 es coneix amb els noms d'oliver i oliu, i la varietat silvestre rep el nom d'olivera borda o ullastre. un lloc plantat d'oliveres \u00e9s un olivar, oliverar, olivet, una oliveda o olivereda.\n\n\n== distribuci\u00f3 i ecologia ==\nl'olivera \u00e9s un arbre perenne present a tota la regi\u00f3 mediterr\u00e0nia. \u00e9s molt freq\u00fcent a les illes balears, catalunya, el pa\u00eds valenci\u00e0 i andalusia, on se'n localitzen les plantacions m\u00e9s extenses. al principat es troba bastant estesa per tot el territori, per\u00f2 les comarques de les garrigues, el baix ebre, el montsi\u00e0 i el tarragon\u00e8s s\u00f3n les zones m\u00e9s t\u00edpiques dedicades a aquest conreu.\nactualment tamb\u00e9 es cultiva en altres pa\u00efsos de clima semblant, com el per\u00fa, xile, calif\u00f2rnia i el sud d'austr\u00e0lia.\ns'estima que hi ha uns 2.500 cultivars.\n\n\n== oliveres mil\u00b7len\u00e0ries ==\nal m\u00f3n hi ha com a m\u00ednim 17 esp\u00e8cies d'arbres que poden viure m\u00e9s de 1000 anys gaireb\u00e9 totes s\u00f3n con\u00edferes i els m\u00e9s antics que es coneixen s\u00f3n pins de l'esp\u00e8cie pinus longaeva que viuen a les muntanyes rocoses amb edats properes als 5.000 anys.\ndiverses grans oliveres de la pen\u00ednsula ib\u00e8rica i d'altres zones de la conca del mediterrani es coneixen popularment com a oliveres mil\u00b7len\u00e0ries. d'algunes d'aquestes oliveres s'ha fet una estimaci\u00f3 de la seva edat suposant que tenen de 2000 a 2500 anys. dins la zona de la conca del riu s\u00e9nia hi ha classificades com a mil\u00b7len\u00e0ries 4.580 oliveres basant-se en el fet que presenten un per\u00edmetre, mesurat a 1,3 m del s\u00f2l, de m\u00e9s de 3,50 metres.\nl'olivera grossa de la vila joiosa es diu que t\u00e9 2.500 anys, el seu per\u00edmetre a 1,3 m del s\u00f2l fa 9,10 metres. la que s'anomena lo parot s'ha estimat d'una edat d'entre els 600 i mil anys.\nla determinaci\u00f3 de l'edat de les oliveres mitjan\u00e7ant els anells de creixement dels arbres \u00e9s m\u00e9s problem\u00e0tica en les oliveres que en molts altres arbres at\u00e8s que aquests anells no s\u00f3n gaire distingibles en la fusta de les oliveres, pel funcionament del seu c\u00e0mbium asim\u00e8tric i el proc\u00e9s de maduraci\u00f3 de la fusta,) no segueixen un patr\u00f3 temporal conegut a aix\u00f2 s'afegeix el fet que l'olivera pot estar massa tor\u00e7ada. l'edat de les arrels de l'olivera pot ser superior a la del seu tronc.\ndavant l'evid\u00e8ncia de la dificultat de determinar correctament l'edat real de les oliveres, recentment la generalitat de catalunya ha substitu\u00eft la denominaci\u00f3 d'\u00aboliveres mil\u00b7len\u00e0ries\u00bb per la d'\u00abarbres monumentals\u00bb.\nels investigadors del centre de recerca ecol\u00f2gica i aplicacions forestals (creaf), fins a l'any 2012, han determinat que l'olivera m\u00e9s longeva es troba a la comarca del montsi\u00e0 amb una edat de 627 anys i que es tracta d'una de les majors edats documentades en un ecosistema mediterrani i en el continent europeu. el m\u00e8tode que s'ha seguit per la determinaci\u00f3 de l'edat \u00e9s el m\u00e8tode cl\u00e0ssic en dendrocronologia basat en l'an\u00e0lisi dels anells obtinguts a trav\u00e9s de l'extracci\u00f3 d'un estret cilindre de la fusta que va des de l'escor\u00e7a al cor de l'olivera.\nles dades dendrocronol\u00f2giques obtingudes tamb\u00e9 poden servir per a reconstruir les condicions clim\u00e0tiques dels darrers segles.\n\n\n=== subesp\u00e8cies d'olivera ===\nes poden observar diferents subesp\u00e8cies d'olivera depenent de la regi\u00f3 on es localitzen:\n\no. europaea ssp. europaea, que agrupa la varietat sylvestris (ullastre) i la varietat europaea, que \u00e9s la conreada tant al nord com al sud del mediterrani i als llocs on s'ha est\u00e8s el seu cultiu en l'actualitat.\no. europaea ssp. guanchica, end\u00e8mica de les illes can\u00e0ries.\no. europaea ssp. cerasiformis, end\u00e8mica de les tres illes de l'arxip\u00e8lag de madeira.\no. europaea ssp. laperrinei, existent a les zones d'alta muntanya m\u00e9s plujoses del s\u00e0hara.\no. europaea ssp. maroccana, a les muntanyes de l'atles marroqu\u00ed.\n\n\n=== h\u00e0bitat ===\nel seu h\u00e0bitat s\u00f3n les regions c\u00e0lides i seques de clima temperat. les varietats silvestres habiten en terrenys pedregosos, garrigues i formacions del litoral, mentre que les varietats de cultiu es planten en grans extensions i tamb\u00e9 en podem trobar exemplars en parcs i jardins.\n\n\n== descripci\u00f3 ==\n\n\n=== estructura vegetativa ===\n\u00e9s un arbre perenne amb la capacitat de viure i produir durant centenars d'anys. t\u00e9 port mitj\u00e0: fa entre 2 i 10 metres d'al\u00e7ada (\u00e9s un macrofaner\u00f2fit).\nsegueix una estructura vegetativa de corm, formada per: arrel, tija (tronc) i fulles. l'arrel, en el cas d'arbres nascuts de llavor, \u00e9s axonomorfa i t\u00e9 car\u00e0cter pivotant, \u00e9s a dir, que hi ha una arrel principal que sense ramificar-se penetra a la terra. quan l'arbre prov\u00e9 de l'arrelament d'estaquetes, en canvi, es formen un conjunt d'arrels secund\u00e0ries. en tots dos casos, per\u00f2, van creixent, de manera cont\u00ednua, petites arrels que s\u00f3n les que m\u00e9s f\u00e0cilment absorbeixen els nutrients. la fond\u00e0ria a la qual arriba l'arrel dep\u00e8n de l'estructura, la fertilitat i la humitat del terreny. el tronc \u00e9s tortu\u00f3s, gruixut i ramificat. l'escor\u00e7a, en els exemplars joves, \u00e9s llisa i de tonalitats gris clar, i amb els anys s'esquerda i s'enfosqueix. la fusta \u00e9s dura. la cap\u00e7ada \u00e9s arrodonida, atape\u00efda i irregular. les fulles s\u00f3n simples, cori\u00e0cies i lanceolades, i tenen les vores enteres i l'\u00e0pex agut. es disposen de manera oposada i s\u00f3n persistents, \u00e9s a dir, que no cauen habitualment fins passats dos o tres anys de la seva formaci\u00f3. la longitud varia entre 3 i 8 cm, i l'amplada, entre 1 i 2 cm. el pec\u00edol \u00e9s curt: fa uns 0,5 cm. l'anvers de la fulla \u00e9s d'un color verd fosc, amb una certa llu\u00efssor a causa d'una cut\u00edcula que \u00e9s poc permeable a l'aigua, t\u00edpica de les plantes que, com l'olivera, s\u00f3n xer\u00f2files. al revers, en canvi, les fulles s\u00f3n de color verd gris platejat a causa de la pres\u00e8ncia de nombrosos p\u00e8ls protectors anomenats tricomes que recobreixen els estomes, que nom\u00e9s s\u00f3n en aquesta banda inferior de la fulla, i eviten la p\u00e8rdua d'aigua.\n\n\n=== parts reproductives ===\nl'olivera comen\u00e7a a florir des de la fi de mar\u00e7, per\u00f2 les flors vertaderes surten a l'abril o al maig. s\u00f3n petites i actinomorfes amb simetria radiada. la corol\u00b7la \u00e9s de color blanc o blanc groguenc, amb quatre p\u00e8tals soldats per la base, \u00e9s a dir, que \u00e9s gamop\u00e8tala. el calze \u00e9s petit i format per quatre s\u00e8pals soldats (gamos\u00e8pal). l'androceu est\u00e0 format per dos estams soldats als p\u00e8tals. el gineceu \u00e9s bicarpel\u00b7lar, \u00e9s a dir, format per dos carpels soldats que formen el pistil que est\u00e0 compost per un ovari s\u00faper, un estil curt i un estigma bilobulat i papil\u00b7l\u00f3s.\nles flors estan inserides en unes infloresc\u00e8ncies paniculades petites i axil\u00b7lars que contenen de 10 a 40 flors. hi ha flors de dos tipus: les perfectes i les estamin\u00edferes. les flors perfectes s\u00f3n hermafrodites, \u00e9s a dir, que contenen els dos sexes, i aix\u00f2 queda clar per la pres\u00e8ncia d'estams i pistil ben desenvolupats. les flors estamin\u00edferes, com el nom indica, nom\u00e9s tenen estams i, per tant, s\u00f3n flors masculines i seran incapaces de produir fruit. les flors estamn\u00edferes es troben a l'arbre en proporci\u00f3 variable; en condicions de forta secada s\u00f3n les \u00faniques que apareixen, i en aquest cas no hi ha producci\u00f3 d'olives.\nla formaci\u00f3 de les flors s'inicia a la tardor de l'any anterior a la florida.\n\n\n=== el fruit ===\nel fruit de l'olivera \u00e9s l'oliva. el proc\u00e9s de pol\u00b7linitzaci\u00f3 per permetre que les flors fructifiquin \u00e9s semblant al de qualsevol angiosperma: un dels dos gamets masculins del tub pol\u00b7l\u00ednic s'uneix a l'\u00f2vul i l'altre als nuclis polars. tamb\u00e9 podem obtenir fruits per partenoc\u00e0rpia, per\u00f2, en aquest cas, les olives, que s'han format sense un proc\u00e9s de fecundaci\u00f3 de la flor, tenen una mida molt redu\u00efda. generalment, aquesta pol\u00b7linitzaci\u00f3 \u00e9s duta a terme pel vent, ja que es tracta d'una planta anem\u00f2fila, per\u00f2 de vegades els insectes tamb\u00e9 participen en aquest proc\u00e9s.\nl'oliva \u00e9s un fruit en drupa relativament petit i amb forma el\u00b7lipso\u00efdal o globosa m\u00e9s o menys sim\u00e8trica. t\u00e9 la llavor tancada en un endocarpi dur que forma el pinyol el qual se solidifica de 4 a 6 setmanes despr\u00e9s de l'inici de la formaci\u00f3 del fruit i s'endureix fins 3 mesos despr\u00e9s el mesocarpi continua creixent durant tota l'estaci\u00f3. el creixement del fruit mostra una corba de creixement doble sigmoide com tamb\u00e9 passa en la majoria de les drupes. la llavor arriba a la maduresa just abans que el fruit canvi\u00ef de color en l'estadi dit \u201cmaduraci\u00f3 verda\u201d. el creixement del fruit s'atura quan aquest comen\u00e7a a canviar de color. despr\u00e9s de l'estadi de maduraci\u00f3 verda hi ha un decreixement del contingut de clorofil\u00b7la i un increment de l'acumulaci\u00f3 d'antocians responsable del color negre del fruit. el seu color pot prendre diferents tonalitats, que oscil\u00b7len de verd a vermell, per\u00f2 quan madura es torna negra. normalment mesura d'1 a 4 cm de longitud i de 0,6 a 2 cm de di\u00e0metre, depenent de la varietat. el percentatge del contingut d'oli varia segons les cultivars entre el 12 i el 28%. per hect\u00e0rea es pot arribar a tenir 22.000 kg d'olives. el pes de les olives varia entre 1 i 12 grams segons les varietats.\nper exemple, s\u00f3n molt petites les olives de les varietats arbequina i koroneiki i s\u00f3n molt grosses l'ascolana i la gordal. el fruit es divideix en endocarpi (pinyol), mesocarpi (polpa) i exocarpi (pell). l'endocarpi est\u00e0 format per una sola llavor dura i ovoide. l'emmagatzemament de l'oli es fa en les c\u00e8l\u00b7lules parenquim\u00e0tiques del mesocarpi.\n\n\n=== cicle vegetatiu ===\n\nl'olivera presenta de forma molt acusada el fenomen de la contranyada i t\u00e9 la tend\u00e8ncia de manera natural a produir cada dos anys. la producci\u00f3 succeeix lentament i progressiva, per\u00f2 de manera durable entre 1 i 7 anys. aquest \u00e9s el per\u00edode d'instal\u00b7laci\u00f3 improductiva, la durada del qual es pot doblar en cas de patir una \u00e8poca de sequera. fins als 35 anys l'arbre es desenvolupa i experimenta un augment progressiu de la producci\u00f3; entre els 35 i els 150 anys, l'olivera aconsegueix la plena maduresa i la seva producci\u00f3 \u00f2ptima, i, a partir dels 150 anys, l'arbre envelleix i els seus rendiments s\u00f3n aleatoris.\n\n\n=== fisiologia de l'olivera ===\nprobablement l'olivera \u00e9s entre els arbres subtropicals de fruit el m\u00e9s resistent al fred. \u00e9s l'esp\u00e8cie esclerofil\u00b7la i glicof\u00edtica (les glicofites s\u00f3n les plantes no hal\u00f2fites) m\u00e9s tolerant a la sal i la secada que altres arbres temperats de fruit. alguns autors inclouen l'olivera en la categoria arbusts del desert. es tracta a m\u00e9s de l'\u00fanica ole\u00e0cia de fruit comestible. cultivable en una gran varietat de s\u00f2ls fins i tot en els prims i de baixa qualitat. l'amplitud de ph possible pels s\u00f2ls on es conrea l'olivera va del 5,5 al 8,5 amb l'\u00f2ptim entre 7 a 8. nom\u00e9s s\u00f3n limitants els s\u00f2ls compactes pobrament drenats per la sensibilitat de l'olivera a la hip\u00f2xia (que asf\u00edxia les arrels).\n\n\n==== resist\u00e8ncia a la secada ====\nsota condicions d'alt deficit de pressi\u00f3 de vapor a l'aire (da), les oliveres eviten una excessiva p\u00e8rdua d'aigua tancant els seus estomes. les fulles de l'any en curs tenen un millor control dels estomes que les de l'any anterior. les oliveres de sec\u00e0 es recuperen r\u00e0pidament despr\u00e9s de l'estaci\u00f3 secade l'estiu, mostrant, dos dies despr\u00e9s de la tornada de la pluja, els valors fisiol\u00f2gics similars a les oliveres regades.les fulles i la cap\u00e7ada: les fulles estan adaptades a evitar p\u00e8rdues excessives d'aigua. a m\u00e9s de tenir caracter\u00edstiques d'esclerofil\u00b7lia, t\u00e9 mecanismes controladors de la p\u00e8rdua d'aigua. l'arbre t\u00e9 fulles de fins a tres anys. amb l'edat es modifiquen les caracter\u00edstiques de les fulles i la resposta al medi ambient. en la varietat manzanilla s'ha mesurat la superf\u00edcie mitjana de fulla trobant una mitjana de 359 mm2 en una sola cara i un pes de fulla espec\u00edfic (mean specific leaf weight, slw), \u00e9s a dir, el pes sec de la fulla dividit per la superf\u00edcie de la fulla, de 203 grams m2 per l'any en curs i de 319 gm2 per les fulles velles. en mostres preses durant el mes d'abril es va trobar una mitjana de 59,9% d'humitat sobre fulla fresca de l'any en curs i una humitat del 47,6% en la fulla de l'any anterior. la transpiraci\u00f3 t\u00e9 lloc nom\u00e9s a trav\u00e9s de l'estoma mentre que la cera cuticular l'evita a trav\u00e9s de la membrana cuticular. a m\u00e9s la capa del mes\u00f2fil est\u00e0 densament empaquetada cosa que fa que quedi exposada poca superf\u00edcie de parets cel\u00b7lulars a l'aire. nom\u00e9s hi ha estomes en la superf\u00edcie abaxial la seva densitat de 200 a m\u00e9s de 700 mm2 segons cultivar i nutrici\u00f3. les cultivars m\u00e9s resistents al fred semblen tenir menys densitat d'estomes\n\n\n==== fotoper\u00edode i temperatura ====\naquesta planta no respon al fotoper\u00edode (\u00e9s una planta de dia neutre). en alguns cultivars calen 1.000 hores per sota d'una temperatura de 7 \u00b0c. l'olivera comen\u00e7a a formar els borrons de flor cap a la fi de l'hivern, aproximadament de 8 a 10 setmanes abans de la plena florida en resposta a la progressi\u00f3 de les temperatures hivernals. l'exposici\u00f3 a una temperatura constant de 12,5 \u00b0c resulta en una producci\u00f3 significativa de flors. aquesta temperatura s'anomena \u201cpunt de compensaci\u00f3\u201d que es creu suficient per a la vernalitzaci\u00f3 per\u00f2 tamb\u00e9 \u00e9s una temperatura prou c\u00e0lida per permetre la concomitant divisi\u00f3 cel\u00b7lular. l'olivera necessita com a m\u00ednim 10 setmanes per sota de 12,2 a 13,3 per a la completa expressi\u00f3 de la floraci\u00f3, aquesta s'indueix millor quan la temperatura fluctua entre 2 i 15 durant 70-80 dies. per aix\u00f2 en climes tropicals c\u00e0lids les oliveres no floreixen mai. la florida t\u00e9 lloc en fusta d'un any d'edat. la sensibilitat de la temperatura dep\u00e8n del cultivar. s'ha de tenir en compte l'efecte de les temperatures extremes (gla\u00e7ades fortes i temperatures massa altes).\nla planta pot patir danys severs amb -12 \u00b0c o m\u00e9s alta temperatura si l'exposici\u00f3 \u00e9s perllongada. lea altes temperatures abans o durant la florida poden reduir substancialment la productivitat de fruits.\n\n\n==== creixement dels \u00f2rgans vegetatius ====\na una zona com la de sevilla el creixement dels brots \u00e9s des de febrer fins a agost. l'allargament dels brots est\u00e0 relacionat amb les temperatures mitjanes mensuals. les fulles, despr\u00e9s de formar-se, s'estenen completament de tres a quatre setmanes despr\u00e9s segons les condicions medioambientals.\nel sistema radicular sembla m\u00e9s adaptat a agafar aigua de ruixats lleugers i intermitents que no pas de les capes profundes. la majoria d'arrels principals creixen m\u00e9s o menys paral\u00b7leles a la superf\u00edcie del s\u00f2l sense una arrel profunda dominant. les arrels s\u00f3n sensibles a la hip\u00f2xia i els s\u00f2ls mal drenats s\u00f3n inadequats per l'olivera. una alta proporci\u00f3 de les arrels s\u00f3n de di\u00e0metre petit cosa que afavoreix la capacitat d'absorci\u00f3. aquesta absorci\u00f3 tamb\u00e9 s'incrementa per alt gradient entre arrels i s\u00f2l causada per \u201cajustament\u201d osm\u00f2tic. la densitat m\u00e9s alta d'arrels es troba prop del tronc per\u00f2 el volum explorat per les arrels pot anar m\u00e9s enll\u00e0 de la projecci\u00f3 de la cap\u00e7ada. a part per q\u00fcestions gen\u00e8tiques la distribuci\u00f3 de les arrels est\u00e0 marcada per les condicions del s\u00f2l, els arbres ve\u00efns i les pr\u00e0ctiques de reg. les arrels poden reaccionar r\u00e0pid despr\u00e9s d'un llarg per\u00edode sec, absorbint l'aigua disponible.\n\n\n== farmacologia ==\n\n\n=== droga ===\nla droga, que \u00e9s la part que s'aprofita de la planta per a l'\u00fas farmacol\u00f2gic i medicinal, s\u00f3n tant les fulles com el fruit. d'aquest \u00faltim, el que se n'aprofita \u00e9s l'oli que se'n pot extreure.\n\n\n=== composici\u00f3 qu\u00edmica ===\nles fulles contenen: \n\nsecoiridoides: presenta quantitats significatives d'un heter\u00f2sid amarg, l'oleurope\u00f2sid derivat de l'oleurope\u00efna. tamb\u00e9 altres, com oleur\u00f2sid, ligustr\u00f2sid i oleace\u00efna.\nflavonoides: olivina (xalcona), heter\u00f2sids d'apigenina, luteolina (flavona), rutina.\ntriterpens: \u00e0cids olean\u00f2lic, masl\u00ednic.\ngl\u00facids: presenta petites quantitas de sucres lliures i alcohols derivats, com el manitol (2-3%).\nsals minerals (4-5%).els fruits contenen:\n\noli. triglic\u00e8rids d'\u00e0cid oleic (56-83%), palm\u00edtic (8-20%), linoleic (4-20%) i este\u00e0ric (9-12%)\nesteroides (0,12-0,25%). beta-sitosterol, estigmasterol, delta-7-estigmasterol, delta-5-avenasterol, campesterol.\n\n\n=== usos medicinals ===\nla comissi\u00f3 e del ministeri de sanitat alemany no ha aprovat cap \u00fas per l'olivera.\ntot i aix\u00f2, tradicionalment s'ha utilitzat com a: \n\nantihipertensiu: l'olivera t\u00e9 una classificaci\u00f3 terap\u00e8utica pc02.\nper combatre lartereoesclerosi.\ncontra l'artritis.\ncontra les artr\u00e0lgies.\ncontra la gota.\nper la diabetis.\nper combatre la febre arterial.\n\n\n=== accions farmacol\u00f2giques ===\nles fulles tenen les seg\u00fcents propietats:\n\nantihipertensiu i inhibidor de l'angiotensina convertasa. s'ha comprovat en nombrosos assajos cl\u00ednics que la infusi\u00f3 d'olivera produeix un efecte antihipertensiu a conseq\u00fc\u00e8ncia d'un efecte vasodilatador perif\u00e8ric. s'ha postulat un cert efecte inhibidor de l'angiotensina convertasa, probablement per la pres\u00e8ncia d'oleace\u00efna, que inhibeix parcialment l'enzim convertidor d'angiostensina (eca).\nespasmol\u00edtic.\ncoronariodilatador.\nantiar\u00edtmic.\ndi\u00fcr\u00e8tic. a causa dels flavonoides, triterpens i sals pot\u00e0ssiques.\nlleugera activitat antipir\u00e8tica i antis\u00e8ptica.l'oli presenta d'altres propietats:\n\nhipolipemiant. com a conseq\u00fc\u00e8ncia de la pres\u00e8ncia d'\u00e0cids grassos insaturats com l'oleic o el linoleic.\nexerceix una acci\u00f3 colagoga.\nhipocolesterolemiant\nlleugerament laxant i\nemol\u00b7lient en aplicaci\u00f3 t\u00f2pica.\nen dermatologia s'utilitza per via externa en el tractament d'\u00e8czema, psoriasi, cremades i altres dermatitis.\n\n\n=== toxicitat i contraindicacions ===\nl'oleurope\u00f2sid, que \u00e9s el secoiridoide m\u00e9s abundant, \u00e9s inestable. per aquest motiu, \u00e9s convenient emprar fulles fresques o extractes estabilitzats. cal tenir en compte que pot produir interaccions amb altres antihipertensius, potenciant-ne els efectes d'aquests f\u00e0rmacs.\ndurant l'embar\u00e0s i la lact\u00e0ncia no s'ha d'utilitzar, ja que no es tenen dades que n'avalin la seguretat.\nno s'ha d'utilitzar com a colagog quan hi hagi obstrucci\u00f3 de les vies biliars, tot i la tradici\u00f3 com a dissolvent de c\u00f2lics biliars.\n\n\n== alimentaci\u00f3 ==\nles olives (fruit), aix\u00ed com l'oli que s'obt\u00e9 del seu premsat, s\u00f3n elements molt comuns usats en la dieta mediterr\u00e0nia.\nl'oliva \u00e9s un aliment amb gran valor nutritiu que cont\u00e9 poques quantitats de sucre i que sol menjar-se en aperitius i amanides.\nl'oli d'oliva \u00e9s l'element diferencial per excel\u00b7l\u00e8ncia de l'alimentaci\u00f3 mediterr\u00e0nia. s'utilitza tant per amanir com per fregir aliments. la seva composici\u00f3 lip\u00eddica aporta certs \u00e0cids grassos que s\u00f3n essencials pel nostre organisme i ajuda a algunes vitamines a ser absorbides pel cos hum\u00e0.\n\n\n== hist\u00f2ria i usos tradicionals ==\nl'olivera \u00e9s una planta present en moltes cultures. a l'antiga gr\u00e8cia, per exemple, l'oli d'oliva era considerat sagrat i era usat per ungir reis i atletes. les branques fulloses de les oliveres eren s\u00edmbol d'abund\u00e0ncia, gl\u00f2ria i pau i s'utilitzaven per coronar els vencedors dels jocs amistosos o les guerres. d'acord amb la mitologia d'aquesta zona, l'olivera va ser un regal de la deessa atenea al poble de l'\u00e0tica. tamb\u00e9 trobem l'olivera present a la cultura eg\u00edpcia on les seves branques s\u00f3n un s\u00edmbol de benedicci\u00f3 i purificaci\u00f3 i les trobem presents a la tomba de tutankhamon. a roma, el poeta horaci, en fa menci\u00f3 al fruit fent refer\u00e8ncia a la seva pr\u00f2pia dieta a la que qualifica de molt simple: \"per a mi, olives, escarola, i malva.\". lord monboddo comenta que les olives eren, el 1779, un dels aliments preferits de les persones grans.l'olivera \u00e9s una de les plantes m\u00e9s citades en la literatura. en l'odissea d'homer, per exemple, ulisses s'arrossega per sota de dos brots d'olivera.l'olivera tamb\u00e9 t\u00e9 un paper important a la b\u00edblia on hi \u00e9s esmentada m\u00e9s de 30 vegades tant en el vell com en el nou testament. per exemple, va ser una branca d'olivera la que va demostrar a no\u00e8 que el diluvi s'havia acabat. tamb\u00e9 mois\u00e8s lliurava dels serveis militars a aquells que conreaven oliveres. l'alcor\u00e0 tamb\u00e9 esmenta l'olivera.\naquest fet de trobar l'olivera tan present en les diferents cultures mediterr\u00e0nies i en la literatura es deu als llocs on ha aparegut aquest arbre. l'olivera conreada (l'ullastre \u00e9s una planta naturalitzada des de fa mil\u00b7lennis) va fer aparici\u00f3 a la regi\u00f3 mediterr\u00e0nia alguns milers d'anys despr\u00e9s que al seu lloc d'origen, l'orient mitj\u00e0, fa uns 7.000 anys. al pelopon\u00e8s, el conreu de l'olivera va comen\u00e7ar al voltant del segle iii ac. despr\u00e9s del segle xvi, els europeus van portar l'olivera a am\u00e8rica. principalment a calif\u00f2rnia, m\u00e8xic, el per\u00fa, xile i l'argentina. tamb\u00e9 n'hi ha petites plantacions a la xina, el jap\u00f3 i el nepal. s'estima que actualment hi ha uns 1.500 milions d'oliveres arreu del m\u00f3n. als pa\u00efsos catalans el seu conreu es va estendre notablement el segle xix amb la demanda d'oli a partir de la guerra del franc\u00e8s, que havia provocat molta p\u00e8rdua d'arbrat al territori, i especialment en terres desamortitzades, representant la meitat dels conreus d'arbre i arbust, combinats amb cereals i vinya.la primavera del 2018 les oliveres emeteren menys pol\u00b7len que altres anys.\n\n\n== observacions ==\n\n\n=== conreu ===\nnecessitats clim\u00e0tiques: l'olivera \u00e9s un conreu propi dels climes mediterranis, caracteritzats per hiverns relativament suaus i estius llargs, c\u00e0lids i secs. prefereix les valls arrecerades o les esplanades baixes que no estan exposades als freds intensos. pot cr\u00e9ixer al vessant de les muntanyes orientades al sud.\nl'olivera \u00e9s m\u00e9s sensible al fred que d'altres fruiters com pomeres, pereres o presseguers per\u00f2 \u00e9s m\u00e9s resistent que els c\u00edtrics. com altres arbres, experimenta un enduriment progressiu a partir de la tardor quan baixen les temperatures. a temperatures entre 0 i -5 graus pateix petites ferides en branquetes joves mentre que entre -5 i -10 graus aquestes branquetes ja poden morir i a partir de -10 graus moren branques grans i, fins i tot, tota la part a\u00e8ria de la planta. aquesta darrera situaci\u00f3 es va donar el desembre de 2001 quan a zones del segri\u00e0 i les garrigues una gla\u00e7ada de diversos dies de durada va arribar a -16 graus i es va haver de tornar a formar tota la cap\u00e7ada amb uns 5 anys de p\u00e8rdua de la producci\u00f3.\nl'olivera necessita un estiu prou c\u00e0lid perqu\u00e8 puguin madurar les olives. dins la classificaci\u00f3 agroclim\u00e0tica de papadakis necessita un estiu semblant al que permet el conreu de l'arr\u00f2s.\nper cultivar oliveres, el m\u00ednim pluviom\u00e8tric es dona a la regi\u00f3 de \"sfax\" a tun\u00edsia on es conrea l'olivera amb nom\u00e9s 200 litres de pluja anual. als pa\u00efsos catalans, els m\u00ednims pluviom\u00e8trics del conreu s\u00f3n al segri\u00e0 amb una mitjana de 350 litres anuals i \u00e9s la principal causa del baix rendiment de les oliveres en els secans d'aquesta comarca.\nles bones pr\u00e0ctiques agr\u00e0ries determinen que en el cas de terrenys amb pendent, les llaurades es facin seguint les corbes de nivell per tal de limitar el perill d'erosi\u00f3.\nen la plantaci\u00f3 tradicional es posaven 100 arbres o menys per hect\u00e0rea. actualment, s'ha comprovat que plantacions m\u00e9s denses, de fins a 300 oliveres per hect\u00e0rea, s\u00f3n m\u00e9s productives.\nles feines habituals s\u00f3n:\n\nles llaurades, que es fan amb els objectius d'incrementar la retenci\u00f3 d'aigua del s\u00f2l i de treure males herbes.\nl'adobat, que es fa mec\u00e0nicament tot i que l'olivera necessita pocs nutrients comparat amb altres conreus. ara b\u00e9, \u00e9s molt sensible a la car\u00e8ncia de bor.\nl'esporga, feta manualment amb l'objectiu d'aclarir la cap\u00e7ada per il\u00b7luminar i donar una forma a l'arbre de manera que posi m\u00e9s a l'abast les olives.la recol\u00b7lecci\u00f3 abans manual i ara mecanitzable amb vibradors individuals o amb grans m\u00e0quines autopropulsades. les olives per a oli es cullen a final de tardor i comen\u00e7ament d'hivern. algunes varietats s\u00f3n collides a m\u00e0 quan encara s\u00f3n verdes i un cop adobades s\u00f3n consumides com a olives de taula. tradicionalment, les destinades a l'obtenci\u00f3 d'oli es collien posant unes borrasses (malles o sacs cosits), folrant el terra per sota de la copa (i un parell de sacs al voltant de la soca, per evitar perdre les olives per aquesta zona) i es feien caure: amb les mans pentinant els branquillons amb fruit o amb una mena de \"pintes\" de ferro o a cops de vara (a les varietats que ho permeten per tenir una oliva que cau f\u00e0cilment en colpejar-la). les olives esteses damunt les borrasses es recullen en coves o algun altre recipient per poder portar-les al trull o mol\u00ed per moldre-les i extreure'n oli. antigament, tamb\u00e9 es collien les que ja havien caigut abans d'anar-les a collir, i que, per tant, estaven entre les pedres i els terrossos de terra, per\u00f2 avui en dia \u00e9s una pr\u00e0ctica feixuga i antiecon\u00f2mica. a m\u00e9s, l'oli que resulta de les collides a terra \u00e9s de qualitat molt dolenta per un exc\u00e9s d'acidesa.en l'actualitat es generalitzen les t\u00e8cniques de m\u00ednim conreu, \u00e9s a dir, que nom\u00e9s es fan les llaurades indispensables i es treuen les males herbes amb herbicides. amb aquesta t\u00e8cnica s'obtenen produccions semblants amb un menor cost econ\u00f2mic.\nl'agricultura ecol\u00f2gica est\u00e0 molt difosa en el conreu de l'olivera, gr\u00e0cies al fet que en un arbre r\u00fastec \u00e9s molt f\u00e0cil aplicar-la. combat les plagues utilitzant feromones i insecticida biol\u00f2gic i no fa servir productes de s\u00edntesi qu\u00edmica per adobar ni herbicides.\nles plantacions \"superintensives\" o d'alta densitat suposen plantar unes 2.000 oliveres per hect\u00e0rea, amb una mecanitzaci\u00f3 total de l'esporga. la recol\u00b7lecci\u00f3 es fa amb m\u00e0quines que passen per sobre de les plantes, a l'estil de les m\u00e0quines veremadores. aix\u00f2 redueix molt el cost de recol\u00b7lecci\u00f3, per\u00f2 no hi ha prou experi\u00e8ncia respecte a si aquestes noves plantacions poden aguantar aquest sistema un nombre d'anys suficient.\nel conreu de l'olivera \u00e9s tradicionalment de sec\u00e0, tot i que actualment tamb\u00e9 se'n fa en regadiu i aix\u00ed s'assegura la producci\u00f3, ja que, si l'any \u00e9s molt sec, la producci\u00f3 pot ser nul\u00b7la.\n\n\n=== fitopatologia ===\nl'insecte que causa els problemes m\u00e9s seriosos en l'oliva \u00e9s la mosca de l'oliva (bactrocera oleae), es combat principalment amb insecticides de s\u00edntesi qu\u00edmica i en alguns casos amb el control biol\u00f2gic. tamb\u00e9 \u00e9s important prays oleae\nels fongs poden provocar la mort de tota l'olivera (per exemple els del g\u00e8nere verticillium) o afectar-ne les fulles (ull de poll, saissetia oleae i els fongs que aquesta propicia) o el fruits (com l'oliva sabonosa).\n\n\n=== curiositats sobre les diferents varietats ===\n\n\n==== varietats-cultivars ====\nles varietats cultivades de l'olivera s'han format per tres vies: selecci\u00f3 d'ullastres amb caracter\u00edstiques adients per ser conreats (aquesta seria, cronol\u00f2gicament, la primera font de diversificaci\u00f3 varietal), selecci\u00f3 d'oliveres procedents de la sembra de la llavor (per tant, amb diversificaci\u00f3 sexual) i selecci\u00f3 d'arbres reprodu\u00efts per via vegetativa (amb possibles mutacions).\n\nvarietats cultivades de les terres de parla catalana\narbequina, corbella, empeltre, farga, morrut, sevillenca, alfafara, callosina, changlot reial, palomar o olesana, verdal, verdiell i vilallonga.varietats d'altres pa\u00efsos\nascolana, frantoio, gordal, hojiblanca, koroneiki, manzanilla, mission i picual.\n\n\n==== varietat silvestre ====\nla subesp\u00e8cie olea europaea l. spp. sylvestris, coneguda com a olivera borda o ullastre, \u00e9s la varietat silvestre de l'olivera. \u00e9s de mida redu\u00efda, amb branques oposades i anguloses, i les inferiors, amb espines. t\u00e9 les fulles m\u00e9s petites. els fruits (els olivons) s\u00f3n m\u00e9s petits que les olives, tenen poca polpa i no s\u00f3n comestibles.\na catalunya \u00e9s present a les comarques litorals, a m\u00e9s del segri\u00e0 i el baix cinca fins als 500 metres d'altitud. al pa\u00eds valenci\u00e0 i les balears est\u00e0 m\u00e9s est\u00e8s i es troba fins als 1.000 metres. la distribuci\u00f3 mundial \u00e9s pel contorn del mediterrani, normalment a prop del litoral.\n\n\n== galeria d'imatges ==\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== refer\u00e8ncies ==\n\n\n== bibliografia ==\n\u00abgrin, taxonomy for plants\u00bb (en angl\u00e8s).  estats units:  agricultural research service, department of agriculture..berdonces, josep llu\u00eds. gran enciclopedia de las plantas medicinales: el diosc\u00f3rides del tercer milenio.  ed. tikal. madrid, 1998. isbn 843058496x. \nbruneton, j. (1991). elementos de fitoqu\u00edmica y de farmacognosia. ed. acr\u00edbia. zaragoza* bruneton, j. (1991). elementos de fitoqu\u00edmica y de farmacognosia. ed. acr\u00edbia. zaragoza\nbol\u00f2s, oriol; vigo, josep. flora dels pa\u00efsos catalans.  ed. barcino. barcelona, 1984. isbn 9788472265974. \nconsejo general de colegios oficiales de farmac\u00e9uticos. cat\u00e1logo de plantas medicinales. 2009a ed..  cgcof. madrid, 2009. isbn 2910010541388. \nblumenthal, m. the complete german commission e monographs: therapeutic guide to herbal medicines. (en angl\u00e8s).  american botanical council. boston, 1998. isbn 096555550x. \nalonso, j.r. (2004). tratado de fitof\u00e1rmacos y nutrac\u00e9uticos. ed. corpus. buenos aires.\n\n\n== enlla\u00e7os externs ==\nolives a curlie\np\u00e0gina web de l'inra (institut national de recerca agron\u00f2mica) sobre les devastacions i les patologies dels cultius (franc\u00e8s)(angl\u00e8s).\np\u00e0gina web oficial del ciheam (centre international de hautes \u00e9tudes agronomiques m\u00e9diterran\u00e9ennes) (franc\u00e8s)(angl\u00e8s).\nterra ol\u00e9a promoci\u00f3 de l'activitat oleica, p\u00e0gina web oficial per la promoci\u00f3 de l'oli d'oliva i de l'activitat ole\u00efca a espanya, fran\u00e7a i portugal. (franc\u00e8s)(castell\u00e0)(portugu\u00e8s)(angl\u00e8s)\nfitxa de l'olivera monumental europea, ginart oleas"