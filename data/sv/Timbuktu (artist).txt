Jason Michael Bosak Diakité, mer känd under sitt artistnamn Timbuktu, född 11 januari 1975 i Lunds domkyrkoförsamling, Malmöhus län, är en svensk rappare och programledare. Han har tagit sitt artistnamn från staden Timbuktu i Mali, ett land där hans far Madubuko Diakité har rötter.


== Biografi ==
Jason Diakité är son till Madubuko Diakité som forskar om mänskliga rättigheter. Han växte upp i Lund, och eftersom hans föräldrar kommer från USA har han både engelska och svenska som modersmål.


=== Musik ===
Timbuktus första singel, Lifestress, producerades av Falcon och Sleepy, och gavs ut 1996. Tillsammans med Obi gav han ut albumet Bright Lights, Big City (1999) under namnet Excel. Några månader senare gav han ut sin första solo-EP, The Conspiracy, och 2000 kom debutalbumet T2: Kontrakultur.
År 2000 samarbetade han med technoduon Antiloop och gjorde låten Catch Me. Låten släpptes som en singel till det Grammisbelönade albumet Fastlane People.
I april 2002 släppte Timbuktu sitt andra studioalbum Wått's dö madderfakking diil? med singlarna “Gott Folk”, “Jag Drar” och “Ljudet Av”. Skivan landade på plats nr 8 på albumtoplistan i Sverige och han tilldelades sin första Grammis för albumet samma år i kategorin ”Årets HipHop/Soul".
År 2003 släpptes albumet The botten is nådd! som följdes av en turné tillsammans med DJ Amato och Chords och Damn!. Timbuktu vann 2003 två Grammisar för "Årets textförfattare" och "Årets HipHop/Soul". Han skrev även under samma period musik till tv-serien Kniven i hjärtat och medverkade i filmen Babylonsjukan. 
Sommaren 2004 släppte han tillsammans med Chords och Måns Asplund (som tillsammans bildar reggaebandet Helt Off) debutskivan Helt Off.
År 2005 släpptes albumet Alla vill till himmelen men ingen vill dö som den 25 juli samma år sålde guld i Sverige (numera platina) och även senare i Norge. Timbuktu vann 2005 två Grammisar för ”Årets textförfattare” och ”Årets HipHop/Soul”.
2007 släpptes albumet Oberoendeframkallande med singlarna KarmaKontot, Lika barn avvika bäst del 2 och Fantasi. Albumet sålde guld i Sverige. Året efter, 2008, släpptes albumet En high 5 & 1 falafel med singlarna Tack för kaffet och N.A.P.
Den 8 juni 2011 gavs Timbuktus sjunde studioalbum ut, Sagolandet. Den 9 mars samma år släpptes låten "Dansa". Första officiella singeln från Sagolandet var "Dödsdansen" och hade radiopremiär den 13 april 2011. ”Dödsdansen” följdes upp med singlarna ”Allt Grönt” och ”Resten Av Ditt Liv”, som är skriven tillsammans med Oskar Linnros. ”Resten Av Ditt Liv” blev nominerad till en Grammis för ”Årets Låt” 2012 och har sålt 3 x Platina. Timbuktu vann samma år en Grammis för ”Årets hiphop/soul” för Sagolandet och skivan har sålt Platina i Sverige.
Tillsammans med Kartellen släppte Timbuktu låten "Svarta duvor och vissna liljor" år 2013. Låten fick mycket uppmärksamhet i media då den innehåller textraden "Dunka Jimmie gul & blå, hissa i en flaggstång". Låten anses av Sveriges Radio vara kontroversiell och ha ett "våldsamt innehåll". Därför spelas den inte okommenterat av SR, trots höga listplaceringar.2012 släpptes låten ”Fallskärm”, låten är skriven tillsammans med Oskar Linnros. Låten medverkade på samlingsskivan Pusselbitar som släpptes senare samma år. ”Fallskärm” har sålt Platina och Pusselbitar Guld i Sverige. 
Timbuktu gjorde tillsammans med Måns Asplund låtarna ”Inte stor nog” och ”Stor nog” till filmen ”Hokus Pokus Alfons Åberg” som hade svensk biopremiär 23 augusti 2013. 
I slutet på 2012 släpptes albumet Full Ära tillsammans med bandet Damn!. En nyinspelad samling av tidigare släppta låtar för att fira deras 10 år tillsammans som turnerande enhet. Tillsammans blev de tilldelade en Grammis för ”Årets hiphop/soul” för albumet. Några månader senare släppte SVT dokumentären ”Timbuktu & Damn! – År tio” där man får följa dem från starten 2002, under turnélivet, en resa till Moçambique och ända fram till inspelningen av Full Ära .
I januari 2014 släpptes Timbuktus studioalbum För Livet Till Döden. I samband med släppet av street-singeln ”Spring” gjordes en hemlig kampanj under namnet #spring140131 där kända personer så som Noomi Rapace, Veronica Maggio, Henrik Larsson, Pelle Almqvist och Joel Kinnaman sprang i videos utan avsändare som spreds på nätet. Ytterligare singlar som släpptes från skivan var ”Den svenska skammen”, ”Annie Leibovitz” och ”Misstänkt ft Beldina och Seinabo Sey”.


=== Media ===
Jason Diakité har haft flera egna radioprogram i P3: P3 Hiphop, Jasons värld och Jasons spellista. Mellan 2009 och 2012 var Diakité programledare i tv- och radioprogrammet Musikhjälpen där han medverkade till insamling för välgörande ändamål.År 2011 var Timbuktu en av deltagarna i andra säsongen av Så mycket bättre i TV4. Detta tillsammans med Eva Dahlgren, E-type, Laleh, Tomas Ledin, Lena Philipsson och Mikael Wiehe. Hans version av låten ”Flickan och Kråkan” gick bland annat in på Svensktoppen och Sverigetopplistan och låg kvar där i 35 veckor.Åren 2011 och 2014 var han sommarpratare i radioprogrammet Sommar i P1 på Sveriges Radio P1.2014/2015 tävlade Diakité i TV-programmet På spåret tillsammans med grundaren av Rättviseförmedlingen Lina Thomsgård. De vann sin grupp och gick till semifinal i tävlingen. 2021/2022 och 2022/2023 tävlade han återigen, nu i par med kocken Marcus Samuelsson.


=== Övriga engagemang ===
Diakité uppträdde på SSU:s förbundskongress sommaren 2009 och 2010 på förbundets valläger i Strömstad.År 2012 uppträdde han för årets Polarpristagare  och 2016 agerade han toastmaster under prisutdelningen samt uppträdde för vinnarna Max Martin och Cecilia Bartoli. Den 11 december 2013 uppträdde Timbuktu på Nobels fredpriskonsert tillsammans med Morrisey, Mary J Blige, James Blunt m.fl.År 2013 blev Jason Diakité tilldelad ett pris av 5i12-rörelsen mot främlingsfientlighet och rasism med motiveringen "Han har visat hur man både i ord och toner kan förena ett stort artisteri med ett personligt engagemang i viktiga samhällsfrågor. Han har även genom konkret handling gjort många värdefulla humanitära insatser över världen".Timbuktu är aktiv som goodwill-ambassadör för Svenska FN-förbundet. Han var tidigare styrelseledamot i stiftelsen Teskedsorden.
I oktober 2016 släpptes Jason Diakités självbiografi ”En droppe midnatt”, en berättelse om hans familjehistoria som sträcker sig från slaveriets USA till folkhemmets Sverige. Hösten 2017 sattes boken upp som scenföreställning i regi av Farnaz Arbabi på Skandiascenen i Stockholm med efterföljande Sverige-turné våren och hösten 2018.I november 2018 stämde Timbuktu och Universal Music Sverigedemokraterna för avsiktligt upphovsrättsintrång efter att partiet hade använt frasen "Alla vill till himlen men ingen vill dö i vårdkön" på valaffischer i valrörelsen hösten 2018. Timbuktu menade att partiet hade tagit frasen från hans sång Alla vill till himmelen men ingen vill dö. I november 2019 bedömde Stockholms tingsrätt att sångtiteln och textraden inte hade verkshöjd eftersom de inte hade tillräcklig originalitet eller individuell särprägel. Bland annat hade artisten Ewa Roos 1967 spelat in en låt med samma namn (Epic 5-9944), en svensk cover av gospellåten "Everybody Wants To Go To Heaven (But Nobody Wants To Die)". Timbuktu förlorade därför målet och fick betala Sverigedemokraternas rättegångskostnader.


=== Privatliv ===
Mellan 2014 och 2016 var Jason Diakité gift med Ronja Ljunghager. År 2018 fick han sitt första barn tillsammans med sambon Amelie Coyet.


== Diskografi ==


=== Som soloartist ===


==== Album ====
2000 – T2: Kontrakultur
2002 – Wått's dö maddefakking diil?
2003 – The botten is nådd!
2004 – Timbuktu - Live, m/ Damn!
2005 – Alla vill till himmelen men ingen vill dö
2007 – Oberoendeframkallande
2008 – En high 5 & 1 falafel
2008 – Live i Grünerlökka m/ Damn!
2011 – Sagolandet
2011 – Pusselbitar (samlingsskiva, endast digital utgåva)
2012 – Pusselbitar (samlingsskiva, utökad version)
2012 – Full ära, m/ Damn!
2014 – För Livet Till Döden
2018 – En Droppe Midnatt - Originalmusiken
2018 – Kärlekens Blandband, m/ Damn!
2021 – Lullabies, m/ Mapei
2021 – Du gamla, Du nya


==== Singlar och EP ====
1996 – Lifestress m/ Falcon & Sleepy
1999 – The Conspiracy
2000 - Catch Me (Med Antiloop)
2000 – Independent Moves
2000 – Naked Lunch m/ Promoe
2000 – MVH
2001 – Pendelparanoia
2001 – Northface EP
2001 – Alla Vet
2002 – Gott Folk
2002 – Jag Drar
2002 – Ljudet Av..
2002 – The Bad Sleep Well EP m/ Promoe
2003 – Vertigo m/ Promoe
2003 – Ett Brev
2003 – The botten is nådd
2003 – Dynamit! m/ Peps Persson
2003 – Blind Justice m/ Promoe
2005 – Alla Vill Till Himmelen Men Ingen Vill Dö
2005 – Det Löser Sej m/ Chords & Supreme
2005 – Stirra Ner
2007 – Karmakontot
2007 – Lika Barn Avvika Bäst Del 2
2007 – Fantasi
2007 – Tolerância m/ Simone Moreno
2008 – Tack För Kaffet m/ Dregen
2008 – NAP (Nån Annans Problem)
2009 – Välj Mej m/ Svante Lodén
2011 – Dansa (feat. Jan Lundgren, Duo Pannacotta)
2011 – Kapitulera (feat. Susanne Sundfør)
2011 – Dödsdansen
2011 – Resten Av Ditt Liv
2011 – Allt Grönt
2011 – Versioner
2012 – Fallskärm
2012 – Cover Me - Københavnerkneipe
2012 – Stanna kvar (feat. Damn!)
2013 – Inte Stor Nog
2014 – Spring
2014 – Den Svenska Skammen
2014 – Annie Leibovitz
2014 – Misstänkt m/ Beldina och Seinabo Sey
2014 – Triangeln
2014 – För Livet Till Döden - Remixerna
2019 –  Dansez
2019 – Falken
2019 – Versioner 2019 EP
2020 – AOD (feat. Snoh Aalegra)
2021 – VIVA m/ Mapei
2021 – Bars från ett B-barn
2021 – Hela världen väntar m/ Junie


=== Med gruppen Helt Off ===


==== Album ====
2004 – Helt Off
2006 – I Huset
2010 – Marknadens Soldat


=== Med gruppen Excel ===


==== Album ====
1999 – Bright Lights, Big City


==== Singlar ====
1998 – "Pump"
1999 – "All Nite Long"
1999 – "You Move Me"


== Filmografi ==
2004 – Babylonsjukan
2005 – Funken Styr Våra Steg
2011 – Kronjuvelerna


== Bibliografi ==
2016, En droppe midnatt
2020, Du har rätt, medförfattare Matilda Westerman
2021, Köttfärsås (Mondial), medförfattare Harald Wachtmeister & Joel Åhlin


== Certifieringar ==
2006 – IFPI Sverige Guld certifikat "Alla Vill Till Himmelen Men Ingen Vill Dö" (Album)
2006 – IFPI Norge Guldcertifikat "Alla Vill Till Himmelen Men Ingen Vill Dö" (Album)
2007 – IFPI Sverige Guldcertifikat "OberoendeFramkallande" (Album)


== Utmärkelser ==


=== Grammis ===
2002 – Grammis - Årets Hip-Hop / Soul
2003 – Grammis - Årets Textförfattare
2003 – Grammis - Årets Hip-Hop / Soul
2005 – Grammis - Årets Textförfattare
2005 – Grammis - Årets Hip-Hop / Soul
2011 – Grammis - Årets Hip-Hop / Soul
2012 – Grammis - Årets Hip-Hop / Soul


=== P3 Guld ===
2004 – P3 Guld - Årets Hip-Hop / Soul
2004 – P3 Guld - Årets Låt
2006 – P3 Guld - Årets Manliga Artist
2006 – P3 Guld - Årets Låt
2015 – P3 Guld - Årets Artist


=== Kingsizegalan ===
2012 – Kingsizegalan - Årets Låt "Resten Av Ditt Liv"
2012 – Kingsizegalan - Årets Soloartist
2012 – Kingsizegalan - Årets Live
2013 – Kingsizegalan - Årets bäst klädda
2014 – Kingsizegalan - Årets Live
2014 – Kingsizegalan - Kingsize Magazine artistpris
2015 – Kingsizegalan - Årets Album "För Livet Till Döden"
2015 – Kingsizegalan - Årets Soloartist


=== Övriga priser och utmärkelser ===
2010 – Martin Luther King-priset
2012 – Årets svenska lyckofrämjare
2012 – Stora Retorikpriset
2012 - Nordens Språkpris
2012 – Telenor International Culture Prize 2012
2013 – Karl Gerhard-stipendiet
2013 – 5i12-priset
2014 – Teskedsordens stipendium
2014 – Stig Sjödinpriset
2017 – Sydsvenska Dagbladets kulturpris 
2018 – Begriplighetspriset
2021 – Hedersdoktor vid Humanistiska fakulteten vid Lunds universitet för "sitt innovativa författarskap och mångsidiga konstnärskap"


== Referenser ==


== Externa länkar ==
 Wikimedia Commons har media som rör Timbuktu.
Officiell webbplats
Jason Diakité som sommarvärd i Sommar i P1