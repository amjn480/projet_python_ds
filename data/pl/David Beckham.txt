David Robert Joseph Beckham, OBE (ur. 2 maja 1975 w Londynie) − angielski piłkarz, który grał na pozycji prawego pomocnika, reprezentant Anglii.
W marcu 2008 rozegrał 100. mecz w kadrze w spotkaniu przeciwko Francji. Od 15 listopada 2000 do 2 lipca 2006 był kapitanem reprezentacji. Tę rolę w kadrze pełnił w 58 spotkaniach. Opaskę kapitana zdjął zaraz po mundialu 2006. Do kadry powrócił rok później. W maju 2013 zakończył karierę piłkarską. Na początku 2019 został współwłaścicielem klubu z Manchesteru, Salford City FC, wspólnie z dawnymi kolegami z boiska z Manchesteru United. Jest prezydentem Miami Inter CF, który od 2020 gra w lidze MLS.


== Życiorys ==


=== Wczesne lata ===
Urodził się 2 maja 1975 w Leytonstone, jednej z dzielnic Londynu. Pochodzi z rodziny robotniczej. Jest synem Sandry West, stylistki fryzur, oraz Davida Edwarda Beckhama. Ze strony matki ma żydowskie pochodzenie, sam określa się jako „pół-Żyd” i zaznacza, że judaizm miał najwięcej udziału w jego życiu religijnym.
Od najmłodszych lat uwielbiał grać w piłkę nożną. Razem z ojcem kibicował drużynie Manchesteru United.


=== Kariera ===
Karierę juniorską zaczynał w Tottenhamie FC. Jako młodzik grywał również w Brimsdown Rovers i drużynie młodszej Manchester United.
Karierę zawodową zaczął w Manchesterze United, w którym grał przez 10 lat. Po dwóch latach został wypożyczony do drużyny Preston North End, w której zagrał pięć spotkań, strzelając dwa gole. Po powrocie do Manchesteru wygrał z klubem sześć tytułów mistrza ligi Angielskiej oraz Ligę Mistrzów UEFA w 1999, pokonując Bayern Monachium 2:1. Rok wcześniej był bohaterem skandalu, kiedy to podczas meczu z Argentyną w ramach Pucharu Świata został usunięty z boiska, co wywołało powszechne oburzenie kibiców. W klubie występował z numerem „7” na koszulce.

W 2003 podpisał kontrakt z Realem Madryt, w którym grał przez cztery sezony (2003–2007). Kwota jego transferu wyniosła 37 mln euro. Stał się pierwszym brytyjskim graczem, który rozegrał ponad 100 spotkań w Lidze Mistrzów. W ostatnim sezonie dla drużyny wygrał ligę hiszpańską. 17 czerwca 2007 zagrał ostatni mecz w sezonie.
W styczniu 2007 ogłosił, że kończy współpracę z Realem Madryt i podpisuje pięcioletni kontrakt z Los Angeles Galaxy. Strony podpisały kontrakt 1 lipca 2007, Beckham stał się wówczas najlepiej zarabiającym piłkarzem w historii Major League Soccer. Zadebiutował 21 lipca w towarzyskim spotkaniu z Chelsea na stadionie The Home Depot Center. Pierwszego gola dla klubu strzelił 15 sierpnia w półfinale SuperLigi. Na jego debiutancki mecz ligowy, który odbył się 18 sierpnia, przyszła rekordowa liczba kibiców na stadionie Giants Stadium.
W styczniu 2009 został wypożyczony na pół roku do A.C. Milan. W zimowym okienku transferowym w 2010 po raz kolejny został wypożyczony do AC Milan. 14 marca 2010, w meczu przeciwko Chievo Werona, zerwał lewe ścięgno Achillesa. Mimo pomyślnie przeprowadzonej operacji, kontuzja wykluczyła go z udziału na Mistrzostwach Świata w Piłce Nożnej 2010 w RPA. Został pomocnikiem ówczesnego trenera reprezentacji Anglii, Fabio Capello.
31 stycznia 2013 został zawodnikiem Paris Saint-Germain, z którym związał się półroczną umową. 16 maja ogłosił zakończenie kariery, a swój ostatni oficjalny mecz rozegrał 18 maja 2013 w meczu Ligue 1 sezonu 2012/13, w którym PSG zmierzyło się z Brestem.
Dwa razy zajął drugie miejsce w plebiscycie Piłkarza Roku FIFA. W latach 2004 i 2009 był najlepiej zarabiającym piłkarzem.
Brał udział w wielu kampaniach reklamowych, swojego nazwiska użyczył także linii kosmetyków. Jest ambasadorem dobrej woli UNICEF.
W styczniu 2014 podczas konferencji prasowej potwierdził, że rozpoczął tworzenie klubu piłkarskiego w Miami, który weźmie udział w rozgrywkach Major League Soccer.


=== Życie prywatne ===
W 1998 oświadczył się Victorii Adams, wokalistce zespołu Spice Girls. 4 lipca 1999 wzięli ślub w zamku Lutyrelstown w Dublinie, a reportaż z uroczystości — w zamian za wpłatę 1 mln funtów – zamieścił na swoich łamach magazyn „OK!”. Mają trzech synów: Brooklyna Josepha (ur. 4 marca 1999 w Marylebone), Romeo Jamesa (ur. 1 września 2002 w Marylebone) i Cruza Davida (ur. 20 lutego 2005 w Madrycie), oraz córkę Harper Seven (ur. 10 lipca 2011 w Los Angeles).
W 2015 majątek małżeństwa oszacowano na 240 mln funtów, co uplasowało ich na 410. miejscu listy najbogatszych Brytyjczyków.
Został wyróżniony licznymi nagrodami m.in. oficer Orderu Imperium Brytyjskiego. W rankingu na 50. najlepszych mężczyzn magazynu „OK!” Beckham zajął pierwsze miejsce.
W latach 2003-2004 jego nazwisko było najczęściej wyszukiwanym w Google tematem związanym ze sportem. W 2015 amerykański magazyn "People" uznał Beckhama za najseksowniejszego mężczyznę na świecie.
W czerwcu 2020 został współwłaścicielem brytyjskiej organizacji e-sportowej Guild Esports, biorącej udział w turniejach Valoranta, Fortnite, Rocket League i FIFA.
Podczas rosyjskiej inwazji na Ukrainę wyraził poparcie dla Ukrainy. Udostępnił ukraińskiemu lekarzowi swój profil na Instagramie 71,4 mln obserwujących, aby pokazać pracę ośrodka okołoporodowego w Charkowie. W związku z rosyjską inwazją na Ukrainę wraz z żoną zainicjował zbiórkę pieniędzy na pomoc ukraińskim dzieciom i ich matkom za pośrednictwem UNICEF.


== Osiągnięcia ==


=== Manchester United ===
FA Youth Cup: 1992
Mistrzostwo Anglii: 1995/96, 1996/97, 1998/99, 1999/2000, 2000/01, 2002/03
Puchar Anglii: 1995/96, 1998/99
Tarcza Wspólnoty: 1996, 1997
Liga Mistrzów: 1998/99
Puchar Interkontynentalny: 1999


=== Real Madryt ===
Mistrzostwo Hiszpanii: 2006/07
Superpuchar Hiszpanii: 2003


=== Los Angeles Galaxy ===
Puchar MLS: 2011, 2012
MLS Western Conference: 2009, 2010, 2011, 2012
MLS Supporters' Shield: 2010, 2011


=== Paris Saint-Germain ===
Mistrzostwo Francji: 2012/13


=== Reprezentacja ===
Tournoi de France (1): 1997
FA Summer Tournament (1): 2004


=== Odznaczenia ===
Order of the British Empire: 2003


== Statystyki ==


=== Klub ===
Stan na 12 maja 2013:


=== Reprezentacja ===
Stan na 10 czerwca 2012:


== Przypisy ==


== Bibliografia ==
Megan Gressor, Kerry Cook: Największe romanse wszech czasów. Bożenna Stokłosa (tłum.). Klub Dla Ciebie, 2005. ISBN 83-7404-194-3.


== Linki zewnętrzne ==
Oficjalna strona (ang.)
sportowefakty.pl: "Futbol to tylko niewielka część jego życia"
David Beckham w bazie National Football Teams (ang.)
David Beckham w bazie IMDb (ang.)
David Beckham w bazie Filmweb
David Beckham w bazie Notable Names Database (ang.)
David Beckham, [w:] baza Transfermarkt (zawodnicy) [online] [dostęp 2022-09-17] .