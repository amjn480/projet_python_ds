Idol är ett TV-program på TV4, baserat på programformatet Idols, som årligen brukar TV-sändas under hösten, med start i augusti eller september och final i november eller december. Programmet går ut på att personer med sångtalang ansöker om att delta, där de först får genomgå olika auditions där en jury enväldigt bestämmer vilka som ska gå vidare i tävlingen. När juryn har valt ut ett 20-tal deltagare övergår tävlingen i direktsända kvalprogram följt av ett antal veckofinaler där makten (till stor del) överlämnas till tv-tittarna. Under varje moment röstas deltagare ut tills bara två eller tre deltagare är kvar, då säsongens vinnare koras. 
Ett stort antal personer som har deltagit i Idol har efter sin medverkan blivit framgångsrika i branschen och fått någon låt spelad på kommersiell radio. Vissa, såsom Agnes Carlsson, Lisa Ajax och Anna Bergendahl har även tävlat i Melodifestivalen, även Loreen och Måns Zelmerlöw som vunnit Melodifestivalen och även Eurovision Song Contest. Flera Idol-deltagare har även medverkat i TV-programmet Så mycket bättre.
Totalt har 18 säsonger producerats i Sverige åren 2004–2011 och 2013–2022 med en 19:e säsong som är planerad till 2023. Det året då Idol gjorde uppehåll sände TV4 två andra inköpta talangprogram – X Factor Sverige och The Voice Sverige, men dessa lades ned efter endast varsin säsong. Sedan 2013 har TV4 fortsatt att producera nya säsonger av Idol.Vid Kristallen 2015 och 2018 blev Idol utsedd till Årets underhållningsprogram.


== Historia ==


=== Formatet ===
Formatet Idol skapades av managern Simon Fuller. Den första säsongen sändes under namnet "Pop Idol" i England från oktober 2001 till februari året därpå med Will Young som segrare och Gareth Gates som en av medtävlarna. Den första säsongen i USA, American Idols, hade sin final i september 2002 där Kelly Clarkson vann med låten "A Moment Like This", som skrevs av den svenska låtskrivaren Jörgen Elofsson. Han har även skrivit vinnarlåtarna till svenska Idol flera gånger. När "Idol"-formatet senare skulle lanseras över världen blev man tvungen att ta bort ordet "Pop" ur namnet på grund av en tvist hade uppstått med skaparna av programmet Popstars, varför formatet lanserades under namnet "Idol". 
Under år 2004 köptes formatet in till TV4 i Sverige av bland annat av bildproducenten Alexander Eriksson, och därefter har TV4 producerat minst en säsong per år (undantaget år 2012). I dessa säsonger har ett stort antal deltagare efter medverkan i programmet fortsatt att producera låtar, släppa skivor och startat skivbolag som till exempel Agnes Carlsson, Darin, Ola Svensson, Sebastian och medlemmarna i gruppen E.M.D. (Danny Saucedo, Erik Segerstedt och Mattias Andréasson). Det ska också nämnas att deltagarna Loreen och Måns Zelmerlöw har också vunnit varsin upplaga av Melodifestivalen och Eurovision Song Contest även om de inte vann sina Idolsäsonger. Detta till skillnad från 2019 års Idolvinnare Tusse som blev den första Idolvinnaren i Sverige som även vann en senare upplaga av Melodifestivalen (dock inte Eurovision Song Contest).


=== Juryn ===
Varje säsong av Idol Sverige består av en jury på tre eller fyra personer som bland annat innehar en stor del av makten av tävlingen i den inledande fasen av en ny säsong, däribland rätten att bestämma vilka av deltagarna som ska få tävla i de direktsända kvalprogrammen. Den första juryn utgjordes av kvartetten Peter Swartling, Claes af Geijerstam, Kishti Tomita och Daniel Breitholtz (säsong 1–4, dock utan Claes af Geijerstam i den fjärde säsongen), och därefter har nya jurymedlemmar kommit och gått bland andra Anders Bagge, Laila Bagge, Andreas Carlsson, Alexander Bard, Nikki Amini och Alexander Kronlund som i omgångar har suttit med i juryn i mer än en säsong. Fram till säsong 12 utgjordes juryn alltid av fler män än kvinnor medan därefter har juryn alltid utgjorts av fyra personer varav lika många kvinnor som män.En sak som har varit genomgående i alla de olika jurykonstellationerna som har figurerat sedan starten är att en eller flera av de manliga medlemmarna i samtliga konstellationer av juryn har saknat hår på huvudet. Totalt har 14 olika personer suttit i Idoljuryn genom åren och av dessa 14 är det sju stycken som har saknat hår på huvudet. 
I en del säsonger har en jurymedlem, i dessa fall Peter Swartling respektive Pelle Lidell, agerat juryns ordförande med utslagsröst. Om det då stod 2-1 för en deltagare att gå vidare/åka ut var det ordförandens (Swartling-/Lidells) ja- eller nejröst som avgjorde om personen skulle gå vidare eller åka ut. I senare säsonger, där det förekommit liknande jurykonstellationer, har ordförandeskapet saknats varför det har krävts att den sökande antingen får en majoritet av juryns ja-röster, alternativt måste få hela juryn "ja"-röster, för att gå vidare, i annat fall har deltagaren åkt ut.


==== Jurymedlemmar genom säsongerna ====
Tabellen representerar vilka säsonger som personerna har utgjort juryn (rutorna med grön färg representerar en säsong då vederbörande satt i juryn). Markeringar med asterisk (*) var den säsong då originaljuryn bjöds in för att delta i ett moment i den säsongen. Dessa personer satt dock inte med i juryn annat än som gästdomare i några sändningar.


== Upplägget i svenska versionen av Idol ==


=== Auditionturné ===
Det första som händer i Idol är att programmets jury ger sig ut på en auditionturné till olika städer i Sverige för att hitta sångtalanger. Denna turné brukar i regel äga rum under årets första halvår, oftast under senvintrar och vårar, även om den första säsongens auditions ägde rum i sommarmånader. Vem som helst får söka till programmet så länge man kan uppfylla följande:  

Den sökande ska vara minst 16 år gammal (lägsta åldersgräns ska vara uppfyllt senast den 1 september samma år).
Man måste vara folkbokförd i Sverige.
Alla deltagare söker som soloartister (även om duetter och/eller gruppmoment kan förekomma under en säsong).
Om man har tävlat i en tidigare säsongs veckofinaler i Idol Sverige får man inte söka igen.En annan regel som TV4 brukar gå ut med inför en säsong är huruvida deltagare får ha haft musikaliska karriärer innan de medverkar i Idol. Fram till den artonde säsongen hade TV4 en regel som sade att den sökande inte fick ha haft skivkontrakt förut, även om det har förekommit deltagare som antingen har sökt men åkt ut eller sökt och tagit sig långt i tävlingen har haft ett eller flera skivkontrakt innan medverkan i Idol. Inför den nittonde säsongen år 2023 valde TV4 att förtydliga denna regel då TV-kanalen tillåter deltagare att ha givit ut musik förut så länge deltagaren inte har ett pågående skivkontrakt i samband med tävlandet i Idol. Det finns även ett förbud om att deltagare som är kvar i programmet inte får ge ut musik på egen hand så länge de är kvar i tävlingen. Däremot är det tillåtet att ha ett separat management-avtal.TV-sändningarna gällande audition brukar vanligtvis sändas under sensommar och/eller tidiga höstar. Antalet sändningar varierar också beroende på hur många avsnitt som TV4 väljer att fokusera specifikt på auditions. 


==== Upplägget för auditionturnén ====
Fram till säsong 15 (år 2019) åkte TV4 runt till olika städer i Sverige och hade kösystem utanför olika lokaler dit intresserade personer fick först köa för att sedan träffa juryn och göra sin audition för dem. Alla säsonger därefter har istället haft upplägget att alla sökande gör en digital audition som skickas in till Idols redaktion som i sin tur avgör vilka personer som ska få sjunga inför juryn på plats i olika inhyrda lokaler. Att förändringen gjordes berodde från börja på coronaviruspandemin samt de restriktioner som infördes gällande publiksamlingar. Även om dessa restriktioner hävdes två år senare har TV4 valt att fortsätta detta upplägg. Under inspelningarna av audition till säsong 19 tilläts dock deltagare att söka spontant genom det nya momentet Idolexpressen.Under vissa säsonger har det förekommit att en eller flera jurymedlemmar har åkt ut på egna auditionturnéer för att leta sångtalanger. I Idols jubileumssäsong 2014, då programmet firade sin tionde säsong, bjöds den så kallade originaljuryn in (Peter Swartling, Claes af Geijerstam, Kishti Tomita och Daniel Breitholtz) vilka fick välja ut varsin sångtalang som fick tävla direkt i kvalprogrammen. Även tittarna har i vissa säsonger fått bestämma jokrar till kvalprogrammen.


==== Slutaudition ====
När fasen med auditionturné (inklusive eventuella egna juryturnéer) är avklarad ska juryn bestämma vilka av de sångtalanger som de valde ut under första auditions som ska få tävla vidare i Idols kvalprogram som äger rum samma höst. Juryns val görs i momentet Slutaudition där deltagarna samlas i en lokal på en scen i en större lokal någonstans i Sverige för att få sjunga inför juryn. Momentet brukar i regel äga rum i Stockholm, men andra städer har förekommit.   
Momentet genomförs under ett antal dagar och bygger på att deltagarna får genomföra ett antal övningar som juryn bedömer och skickar vidare respektive röstar ut deltagare tills bara ett tjugotal deltagare kvarstår i tävlingen. Den första övningen som deltagarna genomför brukar vara en solosång som görs antingen a cappella eller med instrument. Denna kallas för Chorus Line då juryn låter ett antal deltagare stå samtidigt på scenen och låter deltagarna en och en gå fram till en mikrofon och sjunga tills de är nöjda. I vissa säsonger får de deltagare som röstats kvar efter den första omgången genomföra ett gruppmoment som går ut på att deltagarna delas in i grupper och får öva in ett scenframträdande tillsammans som juryn sedan bedömer. De som klarar sig vidare från gruppmomentet får därefter genomföra en ny solosång som slutligen avgör vilka deltagare som juryn väljer ut. I säsongerna som producerades åren 2020, 2021 och 2022 användes inte något gruppmoment, med undantag för Idol 2022 där gruppmomentet spelades in efter slutaudition. I Idol 2023 planerar TV4 att återgå till att låta slutaudition avgöras gemensamt för alla som kvalar vidare från första audition, på samma sätt man hade fram till Idol 2019.Inspelningarna av Slutaudition brukar göras under vår- eller sommartid medan TV-sändningarna brukar vanligtvis ske under sensommar och/eller tidiga höstar. 


=== Kvalveckan ===
Från det att juryarbetet är klart övergår resultatmakten i tittarnas händer som till att börja med ska få rösta fram mellan tio och tretton deltagare. De som röstas fram får sedan tävla vidare under Idolsäsongens direktsända veckofinaler. Tittarnas val görs i momentet Kvalveckan som inleds med fyra kvalheats och sedan en kvalfinal. Från början är deltagarna uppdelade i mindre grupper där tittarna får rösta vidare ett antal favoriter till en kvalfinal där de sedan utser sina favoriter till säsongen. Programmets jury ger feedback på alla framträdanden och brukar ges rätten att få "ta tillbaka" några av de deltagare som tittarna inte röstade vidare från respektive kvalheat.
Kvalveckan brukar vanligtvis sändas i slutet av september eller i månadsskiftet september/oktober. Alla sändningar från Kvalveckan är direktsända från antingen en TV-studio eller en utomhusstudio.


=== Veckofinalerna ===
Under ett antal fredagskvällar under höstar sänds Idols veckofinaler där deltagarna i programmet uppträder med sånginsatser och sedan får tittarna ta ställning till vilka deltagare de vill ska få fortsätta tävla minst en vecka till. I varje veckofinal riskerar alltid minst en deltagare att få lämna tävlingen.   
Sändningarna brukar äga rum i en TV-studio i Stockholmsområdet, däremot har Idol i två säsonger åkt ut på turné de sista veckorna och bland annat besökt Malmö Arena i Malmö och Scandinavium i Göteborg. Respektive veckofinal brukar även i regel vara uppdelad i två akter med först en huvudsändning som följer en paus innan en resultatshow äger rum. I de flesta säsonger har det också producerats eftersnacksprogram som ibland sänds i någon av TV4-kanalerna och/eller i digitala medier som TV4 Play.   


==== Veckofinalernas upplägg ====
I varje sändning uppträder varje Idoldeltagare med en eller flera låtar som kretsar kring ett specifikt tema eller utmaning. Efter varje scenframträdande ger programmets jury feedback men det är bara tittarna som får bestämma resultaten. När alla framträdanden har gjorts hålls en paus och därefter presenteras vanligen resultatet. För att göra det mer spännande ropas deltagarna upp utan inbördes ordning där respektive deltagare får reda på om man "sitter säkert" (har fått tillräckligt med röster för att tävla vidare) eller "hänger löst" (riskerar att åka ut). Minst en av deltagarna som "hänger löst" har fått lägst antal röster och kommer att få lämna programmet, även om juryn har i vissa säsonger getts möjligheten att rädda kvar en utröstad deltagare.Under säsongerna har TV4 ibland frångått det tidigare nämnda resultatsättet och istället avgjort Idols veckofinaler på ett annat sätt. I de producerade säsongerna åren 2009 och 2010 valde TV4 att varje vecka ge de två deltagare som fått lägst stöd i varje program chansen att duellera om den sista platsen till nästkommande veckofinal. De två deltagarnas tidigare röster nollställdes och de fick sjunga om sina låtar igen samtidigt som tittarna fick rösta på nytt om vem av de två som skulle få stanna kvar i programmet. Ett annat exempel var i Idol 2021 då resultaten i flera veckofinaler baserades på veckovis röstning istället för direkt avgörande under respektive sändning. Mot slutet av säsongen togs dock detta röstningssätt bort och ersattes av det tidigare systemet med att resultaten avgjordes i aktuell sändning. Bägge dessa röstningssystem har inte återkommit efter att de senast användes.
Om en deltagare hoppar av Idol har TV4 låtit den senaste utröstade deltagaren komma tillbaka i tävlingen igen. Exempel på sådana tillfällen var i Idol 2004 då Fillip Williams fick komma tillbaka efter Angel Hansson avbröt sin medverkan och i Idol 2010 då Minnah Karlsson fick komma tillbaka efter att Alice Hagenbrant avbröt sin medverkan. Både Filip Williams och Minnah Karlsson placerade sig sedan högt under sina säsonger. Det kan även nämnas att i Idol 2005 fick juryn utse ett wildcard bland utröstade deltagare i kvalfinalen där de valde Agnes Carlsson, som sedermera vann den säsongen.


=== Finalen ===
När det återstår två eller tre deltagare hålls finalen där tittarna röstar fram säsongens vinnare. Finalen har i de flesta säsonger sänts från en arena som Avicii Arena (tidigare Globen) eller Tele2 Arena, medan finalerna 2004, 2005, 2006 och 2020 sändes från samma studio som veckofinalerna. I det senare fallet berodde det på coronaviruspandemin och de publikrestriktioner som just då omöjliggjorde att sända den finalen på annan plats än i TV-studion.Upplägget för finalen brukar vara att finalisterna framför tre låtar vardera: en låt som de väljer själva, en låt som antingen är framröstad av tittarna eller ytterligare ett eget val från säsongen samt en specialskriven vinnarlåt som vinnaren sedan får ge ut. I likhet med tidigare direktsända moment ger juryn feedback på alla framträdanden men det är tittarnas telefonröstning, SMS-röstning och (sedan 2022) applikationsröstning som avgör vem av finalisterna som ska vinna. I de säsonger där finalen har tre finalister brukar den av finalisterna som fått lägst stöd efter den första ronden röstas ut. Vinnaren blir den som totalt sett har fått flest röster under finalsändningen.


=== Pris och prissumma ===
Den deltagare som vinner sin Idolsäsong brukar först få vinnarlåten utgiven och därefter ett skivkontrakt med ett skivbolag. Inför den nittonde säsongen, år 2023, meddelade TV4 att den säsongens vinnares skivkontrakt kommer att vara värt cirka 1 miljon kronor och utöver detta får vinnaren tillgång till PR, ett eget team och A&R. Även om fokuset oftast hamnar på Idolvinnaren har det förekommit att deltagaren som kommer på andraplats också får möjlighet att till ett eller flera skivkontrakt, liksom andra deltagare som har tävlat under säsongen som skivbolag är intresserade av att signa.


== Säsongsinformation ==


== Statistik ==


=== Vinnarnas åldrar ===
Nedan är en sammanställning vilken ålder respektive Idol-vinnare hade vid tidpunkten för sin seger. Ordningen listas från den yngsta till den äldsta.


=== Äldsta och yngsta deltagarna ===
Fram till 2010 var artisterna Johan Palm och Yazmina Simic, som tävlade år 2008, de yngsta artisterna som gått vidare till veckofinalerna. Palm och Simic var då endast 16 år gamla. Palm var 41 dagar yngre än Simic, och därför den yngsta som tävlat i veckofinalerna. Rekordet bröts i Idol 2011, då Idoldeltagarna Amanda Persson och Molly Pettersson Hammar gick till veckofinalerna när de precis fyllt 16 år. De var bägge endast 15 år när de gick vidare till kvalveckan. Geir Rönning har varit den äldsta deltagaren i veckofinalerna. Fram till hans medverkan var Sam Hagberth (Idol 2007) den äldsta deltagaren som tävlat i veckofinalerna (33 år gammal).  


== Deltagare med karriär efter programmen ==
Av de personer som sökt till Idol och som tagit sig hela vägen till veckofinalerna är det flera som har haft eller har (aktiva) musikkarriärer. Nedan listas vilka personer det gäller och från vilka säsonger.

Från säsong 1 (2004): Darin Zanyar, Loreen Talhaoui
Från säsong 2 (2005): Agnes Carlsson, Sebastian Karlsson, Sibel Redzep, Måns Zelmerlöw, Ola Svensson
Från säsong 3 (2006): Erik Segerstedt, Danny Saucedo
Från säsong 4 (2007): Marie Picasso, Amanda Jenssen, Daniel Karlsson, Mattias Andreasson, Christoffer Hiding
Från säsong 5 (2008): Kevin Borg, Alice Svensson, Robin Bengtsson, Anna Bergendahl, Loulou Lamotte, Linda Pritchard
Från säsong 6 (2009): Erik Grönwall, Tove Östman Styrke, Mariette Hansson, Eddie Razaz, Rabih Jaber, Erika Selin
Från säsong 7 (2010): Jay Smith, Linnea Henriksson, Andreas Weise, Geir Rönning, Daniel Norberg
Från säsong 8 (2011): Amanda Fondell, Robin Stjernberg, Moa Lignell, Molly Pettersson Hammar
Från säsong 9 (2013): Kevin Walker, Elin Bergman, Erik Rapp, Jens Hult
Från säsong 10 (2014): Lisa Ajax, Mollie Lindén, Josefine Myrberg
Från säsong 11 (2015): Martin Almgren, Amanda Winberg, Axel Schylström
Från säsong 12 (2016): Liam Cacatian Thomassen, Rebecka Karlsson, Charlie Grönvall, Renaida Braun
Från säsong 13 (2017): Chris Kläfford, Hanna Ferm
Från säsong 14 (2018): Sebastian Walldén, Kadiatou Holm Keita, William Stridh, William Segerdahl
Från säsong 15 (2019): Tusse, Freddie Liljegren
Från säsong 16 (2020): Nadja Holm, Paulina Pancenkov
Från säsong 17 (2021): Birkir Blær
Från säsong 18 (2022): Nike Sellmar, Albin Tingwall


== Deltagarvillkor ==
Liksom i programmet The Voice Sverige har villkoren för deltagarna kritiserats av Musikerförbundet. Det handlade främst om oskälig ersättning från produktionsbolaget Fremantle, att deltagarna får arbeta väldigt långa dagar samt att deltagarna blir uppbundna på kontrakt under orimligt lång tid. Säsongen 2016 varslade förbundet om strejk inför den avgörande finalen, något som dock drogs tillbaka samma dag som finalen skulle äga rum efter att parterna kommit överens om att förbättra flera av villkoren för deltagarna. Några av de villkor i kontrakten som förändrades var att deltagarnas bindningstid till ett specifikt skivbolag förkortades, att deltagarna i större utsträckning äger sin egen upphovsrätt och att moment bakom kulisserna görs frivilligt.Inför den nittonde säsongen år 2023 gick TV4 i förväg ut med olika intervjuklipp med personer insatta i produktionen som förklarade tävlingens regler, däribland vad som gäller om man har eller har haft skivkontrakt, vad man som deltagare tillåts göra som medverkande i Idol och om det är okej att ha ett separat management-avtal.


== Se även ==


=== Liknande TV-program ===
Fame Factory
Popstars
Talang Sverige
The Voice Sverige
X Factor Sverige
The X Factor
True Talent
Copycat Singers


== Externa länkar ==
Officiell webbplats

Idol på Internet Movie Database (engelska)


== Referenser ==