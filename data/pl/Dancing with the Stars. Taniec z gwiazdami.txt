Dancing with the Stars. Taniec z gwiazdami – polski telewizyjny program rozrywkowy oparty na formacie Dancing with the Stars (powstałym na bazie brytyjskiego Strictly Come Dancing) emitowany w latach 2005–2011 na antenie telewizji TVN (jako Taniec z gwiazdami) i w latach 2014–2022 na antenie telewizji Polsat. Produkowany na licencji BBC Studios (daw. BBC Worldwide): dla TVN-u przez TVN, dla Polsatu przez Rochstar.
W programie rywalizują ze sobą pary złożone z osobowości medialnej i profesjonalnego tancerza, które w każdym odcinku prezentują jeden z wybranych tańców towarzyskich. Ich występy oceniane są przez komisję jurorską, ale decydujący wpływ na wyniki odcinka mają telewidzowie. W finałowym odcinku konkurują ze sobą dwie pary, a faworyci widzów zdobywają główną nagrodę.
Jeden z najpopularniejszych telewizyjnych programów rozrywkowych w Polsce. Wielokrotnie zapewniał stacji TVN miano lidera na rynku telewizyjnym, był oglądany przez średnio 4–5 mln telewidzów; najwyższy wynik oglądalności – ponad 7,7 mln widzów – odnotowano jesienią 2005 podczas finałowego odcinka drugiej edycji. Program wpłynął na wzrost popularności tańca towarzyskiego w Polsce.


== Zasady programu ==
W programie biorą udział pary złożone z osobowości medialnej i partnerującego jej mistrza tańca towarzyskiego. Uczestnicy w każdym odcinku prezentują na żywo wcześniej przygotowany taniec – latynoamerykański lub standardowy, który oceniany jest przez czteroosobową komisję jurorską (składającą się z zawodowych choreografów lub sędziów tańca oraz artystów polskiej popkultury) w skali ocen od 1 do 10. W wybranych odcinkach emitowanych przez Polsat pary występują także w grupach, by zdobyć dodatkowe punkty – biorą udział w maratonach wybranego tańca, podczas których jurorzy eliminują kolejne duety aż do wyłonienia zwycięzców lub prezentują pokaz grupowy (zazwyczaj w dwóch konkurencyjnych drużynach), po którym jurorzy przyznają wspólne noty wszystkim parom z danej grupy.
Telewidzowie mogą głosować na swoich faworytów, dzwoniąc lub wysyłając wiadomości SMS pod numer podany przez prowadzących, a w edycjach emitowanych przez Polsat również oddając swoje głosy za pośrednictwem aplikacji mobilnej programu. Pod koniec każdego odcinka odpada jedna para, która uzyskała najmniejszą liczbę głosów. W przypadku remisu wyższe miejsce zajmuje para lepiej oceniona przez telewidzów. Do finału przechodzą dwie pary, które prezentują trzy tańce, w tym tzw. freestyle, czyli taniec dowolny. Program wygrywa para z większym poparciem widzów.
Nagrodą główną w programie jest statuetka Kryształowej Kuli. W edycjach 6-13. emitowanych w TVN zwycięzca (celebryta) otrzymywał również samochód. W edycjach produkowanych przez Polsat zwycięzcy otrzymują: celebryta 100 tys. zł, a tancerz – 50 tys. zł.


== Produkcja ==
W latach 2005–2009 program był realizowany w studiu TVN na warszawskim Ursusie, a w latach 2010–2011 w hali zdjęciowej Transcolor w Szeligach. Pierwsze siedem edycji wyreżyserował Wojciech Iwański, kolejne pięć Jan Kepinski, a 13. edycję – Maciej Sobociński. Producentką programu była Agnieszka Koniecka. Wsparciem choreograficznym dla uczestników byli Agustin Egurrola i Maciej Zakliczyński. Kierownikiem muzycznym programu i dyrygentem orkiestry byli Adam Sztaba (w latach 2005–2006) i Tomasz Szymuś (2007–2011). Za stroje uczestników odpowiadała Dorota Williams, a za fryzury Leszek Czajka. Od ósmej edycji w 2008 produkcja sprzedawała bilety na widownię, wcześniej publicznością były osoby zaproszone przez uczestników bądź członków ekipy realizacyjnej.
Od 2014 program realizowany jest przez telewizję Polsat, w Studiu ATM na Wawrze. Za reżyserię programu odpowiada Agata Lipnicka-Modrzejewska. Kierownikiem muzycznym programu i dyrygentem orkiestry jest Tomasz Szymuś. W latach 2014–2021 stylistką uczestników była Malwina Wędzikowska, a w 2022 funkcję stylisty pełnił Stefano Terrazzino. Wsparciem choreograficznym dla par są m.in. Maciej Zakliczyński, Joanna Szokalska, Krzysztof Hulboj, Kamila Kajak i Janja Lesar.
Lektorem zapowiadającym uczestników od pierwszej polskiej edycji programu jest Grzegorz Pawlak. Opiekę zdrowotną nad uczestnikami sprawuje Tomasz Trojnar.


== Ekipa ==


=== Jurorzy ===


=== Prowadzący ===


== Zwycięzcy ==


== Wyniki poszczególnych edycji ==


=== TVN ===
Pierwsza edycja (wiosna 2005)Druga edycja (jesień 2005)Trzecia edycja (wiosna 2006)Czwarta edycja (jesień 2006)Piąta edycja (wiosna 2007)Szósta edycja (jesień 2007)Siódma edycja (wiosna 2008)Ósma edycja (jesień 2008)Dziewiąta edycja (wiosna 2009)Dziesiąta edycja (jesień 2009)Jedenasta edycja (wiosna 2010)Dwunasta edycja (jesień 2010)Trzynasta edycja (jesień 2011)


=== Polsat ===
Czternasta edycja (wiosna 2014)Piętnasta edycja (jesień 2014)Szesnasta edycja (wiosna 2015)Siedemnasta edycja (jesień 2015)Osiemnasta edycja (wiosna 2016)Dziewiętnasta edycja (jesień 2016)Dwudziesta edycja (wiosna 2017)Dwudziesta pierwsza edycja (wiosna 2018)Dwudziesta druga edycja (wiosna 2019)Dwudziesta trzecia edycja (jesień 2019)Dwudziesta czwarta edycja (wiosna, jesień 2020)13 marca 2020 podczas emisji drugiego odcinka  Telewizja Polsat, w trosce o zdrowie i bezpieczeństwo uczestników oraz ekipy programu, zawiesiła edycję do jesiennej ramówki, w związku z rozprzestrzenianiem się COVID-19 w Polsce. Latem potwierdzono, że z udziału w programie zrezygnowali Marcin Bosak i Janja Lesar. Emisja programu została wznowiona 4 września, a z powodu pandemii edycję skrócono o jeden odcinek. 

Dwudziesta piąta edycja (jesień 2021)Dwudziesta szósta edycja (jesień 2022)


== Emisja programu ==


== Programy specjalne ==
Finał finałów Tańca z gwiazdami4 września 2006 w Operze Leśnej w Sopocie odbyło się widowisko pt. „Finał finałów Tańca z gwiazdami”, w którym wystąpili finaliści pierwszych trzech edycji programu: Olivier Janiak i Kamila Kajak, Witold Paszt i Anna Głogowska, Katarzyna Cichopek i Marcin Hakiel, Małgorzata Foremniak i Rafał Maserak, Rafał Mroczek i Aneta Piotrowska oraz Aleksandra Kwaśniewska i Michał Skawiński. Program został podzielony na trzy etapy. Po każdej z rund z konkursu odpadały po dwie pary najsłabiej ocenione przez jurorów i telewidzów, a w trzecim etapie dwie najlepiej oceniane pary wykonały taniec dowolny. Pokazy oceniali: Iwona Pavlović, Zbigniew Wodecki, Beata Tyszkiewicz i Piotr Galiński. Decyzją telewidzów, zwycięzcami odcinka zostali Katarzyna Cichopek i Marcin Hakiel, którzy w nagrodę otrzymali statuetkę Bursztynowej Kuli. W trakcie programu wręczono także Teleostrogi, nagrody przyznawane przez czytelników „Tele Tydzień”; otrzymali je: Katarzyna Cichopek (za wygraną w kategorii najlepsza gwiazda), Rafał Mroczek (najlepszy gwiazdor), Aneta Piotrowska (najlepsza tancerka) i Rafał Maserak (najlepszy tancerz). Program poprowadzili Katarzyna Skrzynecka i Hubert Urbański.

Taniec z gwiazdami – Najpiękniejsze tańce13 maja 2007 ukazał się odcinek pt. „Taniec z gwiazdami – Najpiękniejsze tańce”, w którym telewidzowie za pomocą głosowania telefonicznego wybrali najciekawszy występ ostatnich trzech edycji. Do konkursu przystąpili: Kinga Rusin i Stefano Terrazzino (rumba), Krzysztof Tyniec i Kamila Kajak (fokstrot), Aleksandra Kwaśniewska i Michał Skawiński (tango), Przemysław Sadowski i Ewa Szabatin (jive), Joanna Liszowska i Robert Kochanek (samba) oraz Joanna Jabłczyńska i Piotr Kiszka (walc angielski). Występy uczestników opiniowali Kazimiera Szczuka, Szymon Majewski i Kuba Wojewódzki, a wspólny pokaz tańca dali jurorzy: Iwona Pavlović, Piotr Galiński, Beata Tyszkiewicz i Zbigniew Wodecki. Pierwsze miejsce zajęli Kinga Rusin i Stefano Terrazzino, którzy w nagrodę otrzymali statuetkę Kryształowej Dziesiątki. Odcinek obejrzało 4 783 408 osób. 

Po prostu taniec9 grudnia 2007 ukazał się odcinek pt. „Po prostu taniec”, w którym wystąpiły pary stworzone z celebrytów uczestniczących w Tańcu z gwiazdami i tancerzy z programu You Can Dance – Po prostu tańcz, tj.: Anna Guzik i Rafał Kamiński, Mateusz Damięcki i Anna Bosak, Justyna Steczkowska i Maciej Florek oraz Rafał Bryndal i Diana Staniszewska. Każda z par zaprezentowała po dwa pokazy konkursowe: wybrany taniec towarzyski i taniec nowoczesny. Występy ocenili: Piotr Galiński, Iwona Pavlović, Agustin Egurrola i Michał Piróg, a program poprowadzili Katarzyna Skrzynecka, Piotr Gąsowski i Kinga Rusin. Zwycięzcami odcinka zostali Anna Guzik i Rafał Kamiński. Gościem muzycznym wieczoru była Isis Gee, a pokaz tańca dwukrotnie dała grupa taneczna „Volt”.


== Widowiska taneczne ==
Taniec z gwiazdami w Twoim mieścieOd 28 maja do 28 czerwca 2006 odbyła się ogólnopolska trasa koncertowa z udziałem uczestników pierwszych trzech edycji programu: Agnieszki Rylik i Marcina Olszewskiego, Małgorzaty Foremniak i Rafała Maseraka, Aleksandry Kwaśniewskiej i Michała Skawińskiego, Katarzyny Cichopek i Marcina Hakiela, Rafała Mroczka i Anety Piotrowskiej, Conrado Moreno i Magdaleny Soszyńskiej oraz Piotra Gąsowskiego i Anny Głogowskiej, a także formacji „Volt”. Podczas spektaklu reżyserowanego przez Wojciecha Iwańskiego zagrała orkiestra Adama Sztaby, a trasa obejmowała widowiska w: Gdańsku, Bydgoszczy, Łodzi, Poznaniu, Opolu, Katowicach, Warszawie, Rzeszowie, Bełchatowie, Wrocławiu i Włocławku.

Próba pobicia rekordu Guinnessa31 sierpnia 2008 na Rynku Głównym w Krakowie odbyło się widowisko pt. „Po prostu tańcz z gwiazdami”, podczas którego podjęto próbę pobicia rekordu Guinnessa w jak największej liczbie jednocześnie tańczących par. Uczestnicy wydarzenia zatańczyli choreografię cha-chy ułożoną przez Agustina Egurrolę i Iwonę Pavlović. Rekord został ustanowiony – zatańczyło 1635 par. Podczas wydarzenia wystąpili m.in. byli uczestnicy Tańca z gwiazdami: Anna Guzik i Łukasz Czarnecki, Isis Gee i Żora Korolyov, Mariusz Pudzianowski i Magdalena Soszyńska-Michno oraz Tomasz Schimscheiner i Kamila Kajak-Mosejcuk. 

Taniec kontra dance – pojedynek na style11 czerwca 2011 na Rynku Kościuszki w Białymstoku odbył się pokaz taneczny pt. „Taniec kontra dance – pojedynek na style”, w którym brali udział tancerze z programów Taniec z gwiazdami i You Can Dance – Po prostu tańcz. Ich pokazy ocenili: Michał Piróg, Maja Sablewska i Piotr Galiński. Decyzją telewidzów, zwyciężyła drużyna Tańca z gwiazdami w składzie: Rafał Maserak (kapitan drużyny), Magdalena Soszyńska-Michno, Anna Głogowska, Paulina Biernat, Nina Tyrka, Izabela Janachowska, Janja Lesar, Krzysztof Hulboj, Cezary Olszewski, Robert Rowiński, Michał Uryniuk, Jan Kliment, Stefano Terrazzino. Program poprowadził Piotr Gąsowski, a w trakcie przerw zaśpiewali uczestnicy programu X Factor (Ada Szulc, William Malcolm i Michał Szpak) oraz zatańczyli finaliści szóstej edycji You Can Dance – Po prostu tańcz.


== Odbiór ==
Taniec z gwiazdami pozostaje jednym z najpopularniejszych programów rozrywkowych w Polsce. Określany był „hitem TVN” i wielokrotnie zapewniał stacji miano lidera na rynku telewizyjnym. Najwyższy wynik oglądalności odnotowano podczas finałowego odcinka drugiej serii w 2005, który śledziło 7 743 241 telewidzów, a najlepiej oglądanym pierwszym odcinkiem programu była premierowa odsłona trzeciej edycji w 2006, którą obejrzało ponad 6,9 mln osób. Program oglądają głównie kobiety powyżej 30. roku życia, posiadające podstawowe lub średnie wykształcenie.
Program zapewnił stacji TVN wielomilionowe przychody z reklam – po pierwszych trzech edycjach odnotowano 51 mln zł wpływów (pierwsza seria przyniosła ok. 11 mln zł zysku, druga – 15 mln zł, a trzecia – 25 mln zł), piąty sezon zapewnił ok. 22,5 mln zł przychodu, szósty – 38 mln zł, siódmy – 40 mln zł, ósmy – 60 mln zł, dziewiąty – ok. 35 mln zł, dziesiąty – 47 mln zł, jedenasty – 45,5 mln zł, dwunasty – ponad 60 mln zł, a trzynasty – 57 mln zł. Wielomilionowe przychody zapewniają też edycje produkowane przez Polsat – stacja uzyskała 30 mln zł wpływów przy pierwszej edycji, 37 mln zł przy drugiej, 29 mln zł przy trzeciej, 26 mln zł przy piątej, 24 mln zł przy siódmej, 32 mln zł przy ósmej, 39 mln zł przy dziewiątej i 32 mln zł przy dziesiątej (dane cennikowe netto, bez rabatów).
Program wpłynął na wzrost popularności tańca towarzyskiego w Polsce oraz wylansował szereg celebrytów funkcjonujących w show biznesie. Jest tematem wielu artykułów popularnonaukowych, w których autorzy opisują fenomen programu. Program wzbudza zainteresowanie ogólnopolskiej prasy, która opisuje m.in. stawki uczestników, skandale obyczajowe i romanse między uczestnikami oraz spekuluje, kto wystąpi w kolejnych edycjach programu.
Ze względu na popularność programu w Polsce w sprzedaży ukazały się m.in. dwupłytowe wydawnictwo CD+DVD The Best of Taniec z gwiazdami (2007), płyta pt. Taniec z gwiazdami (2007) z przebojami w aranżacji Orkiestry Adama Sztaby, który uzyskał status złotej płyty za sprzedaż w ponad 18 tys. egzemplarzy, seria filmów DVD Akademia Tańca z gwiazdami (2007) z nauką tańca prowadzoną przez Iwonę Pavlović, album Kreacje „Tańca z gwiazdami” (2010) zawierający zdjęcia wybranych kostiumów zaprojektowanych dla uczestników przez Dorotę Williams wraz z komentarzami stylistki oraz płyta studyjna pt. Tomasz Szymuś Orkiestra z tanecznymi aranżacjami utworów znanych z programu.


== Kontrowersje ==
W pierwszym odcinku programu ujawniającego kulisy czwartej edycji programu w 2006 Hubert Urbański żartobliwie ogłosił, że jurorzy wybiorą najgorszą parę, która w nagrodę otrzyma kulę inwalidzką. Żart został krytycznie odebrany przez dr Dorotę Podgórską-Jachnik, pełnomocnika rektora Uniwersytetu Łódzkiego ds. osób niepełnosprawnych, która stwierdziła, że słowa prowadzącego to „chamstwo, które uraża ludzką godność”, sugerując też poszerzenie „repertuaru śmiesznych nagród” o białą laskę czy implant ślimakowy. Dodała: Nie wiem, czy autorzy programu wiedzą, że niepełnosprawni też tańczą, i to z poczuciem rytmu, gracją, często ponadprzeciętną. Może właśnie ich zaprosić do programu i pokazać, że taniec to coś znacznie więcej niż fikanie nogami. Opinię poparły uniwersytety w Gdańsku i Warszawie. Ówczesny rzecznik prasowy TVN Andrzej Sołtysik skomentował incydent słowami: Takie sytuacje się zdarzają, zwłaszcza w programach rozrywkowych. Hubert nie miał niczego złego na myśli. Dziwię się, że ludzie biorą wszystko tak na serio. Reżyser programu Wojciech Iwański oświadczył: Przecież te słowa nie zostały powiedziane specjalnie. Był to spontaniczny, bardzo średni żart, może nawet wygłup, ale nikt nikogo nie chciał obrazić.
Po zakończeniu 176. programu Kuba Wojewódzki, wyemitowanym 6 maja 2007 tuż o finale piątej edycji Tańca z gwiazdami, pojawiły się spekulacje, jakoby wyniki głosowania widzów były zmanipulowane na niekorzyść Iwana Komarenki, który w talk-show rozmawiał z prowadzącym o przegranej z Krzysztofem Tyńcem. Stacja TVN w wydanym oświadczeniu poinformowała o nagraniu dwóch wersji programu Wojewódzkiego.
Podczas półfinałowego odcinka 14. edycji programu w 2014 Beata Tyszkiewicz, oceniając występ Anety Zając i Stefano Terrazzino, użyła wulgarnego zwrotu w zdaniu: Jeszcze nikt mi nigdy nogami tak na stole przede mną nie zapie****lał. Krajowa Rada Radiofonii i Telewizji otrzymała skargę skierowaną w stronę aktorki.
Po emisji pierwszego odcinka 20. edycji programu w 2017, w której udział brała Miss Świata Głuchych Iwona Cichosz, osoby niesłyszące skierowały internetową petycję, w której zauważyły, że „nie przedstawiono werdyktu jurorów za pomocą tłumacza ani napisów dla niesłyszących”, mimo że – zgodnie z ustawą z 29 grudnia 1992 – nadawcy programów telewizyjnych powinni zapewniać co najmniej 10% kwartalnego czasu nadawania programu na audycje z udogodnieniami dla osób niesłyszących i niedowidzących. Od drugiego odcinka program dostępny był z napisami, który powstały z wykorzystaniem nowoczesnego oprogramowania do rozpoznawania mowy, dzięki czemu Polsat stał się tym samym pierwszym nadawcą w Polsce, który wprowadził napisy do programów emitowanych na żywo.
W 2019 podejrzewano, że wyniki głosowania telewidzów w finale dziewiątej edycji zostały zmanipulowane na rzecz Joanny Mazur i Jana Klimenta. Prowadzący wspomnieli na wizji, że w konkursie liczą się tylko głosy widzów, których na koniec nie podano. Trzy dni po emisji Telewizja Polsat wydała oświadczenie wraz z ostatecznymi wynikami głosowania, w którym wspomniała, że na wizji podawano szczegółowe wyniki jedynie w sytuacji, gdy różnica pomiędzy obiema parami była minimalna i wynosiła poniżej 1%.


== Oglądalność ==
Dane dotyczące oglądalności zostały oparte na badaniach przeprowadzonych przez Nielsen Audience Measurement i dotyczą wyłącznie oglądalności premiery telewizyjnej – nie uwzględniają oglądalności powtórek, wyświetleń w serwisach VOD itd.

TVNEdycje wyemitowane przez TVN oglądało średnio od 3 do 7 mln telewidzów. Odcinki często znajdowały się wśród dziesięciu najchętniej oglądanych programów telewizyjnych w grupie wiekowej 4+ i grupie komercyjnej 16-49.

PolsatWybrane odcinki często znajdowały się w zestawieniach najchętniej oglądanych programów telewizyjnych w grupie wiekowej 4+.


== Nagrody i nominacje ==


== Uwagi ==


== Przypisy ==


== Linki zewnętrzne ==
Oficjalna strona programu Dancing with the Stars. Taniec z gwiazdami