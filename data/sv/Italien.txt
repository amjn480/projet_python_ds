"italien (italienska: italia), formellt republiken italien (italienska: repubblica italiana), \u00e4r en enhetlig parlamentarisk republik i sydeuropa. italiens territorium t\u00e4cker 301 338 km\u00b2 och p\u00e5verkas av ett tempererat s\u00e4songsklimat. med 60,8 miljoner inv\u00e5nare \u00e4r italien det femte mest folkrika landet i europa och det 23:e folkrikaste i v\u00e4rlden.\ni norr gr\u00e4nsar landet till schweiz och \u00f6sterrike, i nordost till slovenien, i nordv\u00e4st till frankrike. de sj\u00e4lvst\u00e4ndiga staterna san marino och vatikanstaten \u00e4r enklaver inom italien. italien har maritim gr\u00e4ns med slovenien och kroatien i triestebukten och med frankrike mellan ventimiglia och menton, mellan sardinien och korsika samt mellan toskanska arkipelagen och korsika. avst\u00e5ndet till albanien \u00e4r cirka 72 km, utmed otrantosundet. campione d\u2019italia \u00e4r en italiensk exklav i schweiz.  \nmalteserorden har sitt h\u00f6gkvarter i rom.  \nitalien best\u00e5r fr\u00e5n norr till s\u00f6der av n\u00e4stan hela s\u00f6dra sidan av alpkedjan s\u00f6der om dess vattendelare, hela posl\u00e4tten, apenninska halv\u00f6n, sicilien, sardinien \u2013 de tv\u00e5 st\u00f6rsta \u00f6arna i medelhavet \u2013 och m\u00e5nga andra mindre \u00f6ar. \nitalien liknar en st\u00f6vel till formen. i norr kantas st\u00f6velns skaft av alperna och d\u00e4r ligger landets h\u00f6gsta berg monte bianco (4 810 m \u00f6.h., i sverige k\u00e4nt som mont blanc). i alpomr\u00e5det finns det m\u00e5nga skidorter och tre stora sj\u00f6ar. en av dem \u00e4r comosj\u00f6n. s\u00f6der om alperna finns en av europas mest b\u00f6rdiga sl\u00e4tter, posl\u00e4tten. genom posl\u00e4tten rinner den stora floden po, med sina m\u00e5nga bifloder. d\u00e4r ligger \u00e4ven de tv\u00e5 stora modest\u00e4derna milano och turin. fr\u00e5n norr till s\u00f6der genom den italienska halv\u00f6n l\u00f6per bergskedjan apenninerna.\nrom, italiens huvudstad, var i \u00e5rhundraden ett politiskt och religi\u00f6st centrum i den v\u00e4sterl\u00e4ndska civilisationen som huvudstad i romerska riket och plats f\u00f6r heliga stolen. efter romerska rikets fall uth\u00e4rdade italien flertal invasioner av fr\u00e4mmande folk, fr\u00e5n germanska stammarna som till exempel langobarderna och \u00f6stgoterna, till bysantiner och senare normanderna. \u00e5rhundraden senare blev italien f\u00f6delseplatsen f\u00f6r maritima republiker och ren\u00e4ssansen, en intellektuell r\u00f6relse som skulle visa sig vara av stor vikt f\u00f6r att forma den efterf\u00f6ljande kursen av det europeiska t\u00e4nkandet.\nunder den st\u00f6rre delen av tiden efter romerska riket var italien splittrat i flera riken (till exempel kungariket sardinien och kungariket b\u00e4gge sicilierna och hertigd\u00f6met milano) och stadsstater, men enades \u00e5r 1861, efter en tumultartad period i historien k\u00e4nd som il risorgimento (\"\u00e5teruppvaknandet\").\nitalien var en av initiativtagarna till bildandet av europeiska kol- och st\u00e5lgemenskapen 1951, som senare utvecklades till europeiska gemenskapen och europeiska unionen. italien \u00e4r medlem av milit\u00e4ralliansen nato sedan den bildades 1949.  italien \u00e4r medlem av informella g7-gruppen om v\u00e4rldens st\u00f6rsta industrialiserade ekonomier.\nlandets europeiska politiska, sociala och ekonomiska betydelse g\u00f6r det till en regional stormakt. landet har en h\u00f6g offentlig utbildningsniv\u00e5 och \u00e4r en mycket globaliserad nation.\n\n\n== etymologi ==\nnamnet italien h\u00e4rstammar fr\u00e5n det folk, italiker (italer), som under antiken befolkade en del av apenninska halv\u00f6n. italien var ursprungligen, i antikens grekland, namnet p\u00e5 sydv\u00e4stra delen av apenninska halv\u00f6n, och fr\u00e5n caesars tid betecknade namnet samma omr\u00e5de som dagens italien.\n\n\n== historia ==\n\nitalien grundades och blev en stat 1861, tv\u00e5 \u00e5r efter slaget vid solferino d\u00e5 apenninska halv\u00f6ns sm\u00e5stater, delar av kyrkostaten, toscana och b\u00e4gge sicilierna inf\u00f6rlivades med kungariket sardinien (best\u00e5ende av sardinien och piemonte), under kung viktor emanuel ii av huset savojen. ledarna f\u00f6r de italienska enhetsstr\u00e4vandena \u2013 risorgimento \u2013 var sardiniens premi\u00e4rminister cavour och frik\u00e5rsledaren giuseppe garibaldi.\nfr\u00e5n slutet av 1800-talet, genom f\u00f6rsta v\u00e4rldskriget och andra v\u00e4rldskriget, besatte italien ett kolonialv\u00e4lde, som ut\u00f6kade dess styre till libyen, eritrea, somalia, albanien och dodekanisos samt en koncession i tianjin, kina.trots segern i f\u00f6rsta v\u00e4rldskriget skakades den parlamentariska demokratin av politiska oroligheter, ekonomiska problem och en tilltagande nationalism som kr\u00e4vde inf\u00f6rlivande av omr\u00e5den som ej tillerk\u00e4nts landet i versaillesfreden. en stark marxistisk r\u00f6relse fick mothugg av exsocialisten benito mussolinis allt popul\u00e4rare fascistr\u00f6relse, som kombinerade sociala krav med en vilja att full\u00e4nda italiens enande med besittningar utomlands. i oktober 1922 kunde fascistpartiet i marschen mot rom gripa makten med kung viktor emanuels hj\u00e4lp. fascisterna fick egen majoritet i valet 1924, och 1925\u20131928 inf\u00f6rdes en totalit\u00e4r enpartistat. inledande mots\u00e4ttningar mot den forne fienden tyskland ersattes efter abessinienkrisen med ett intimt n\u00e4rmande, vilket kulminerade n\u00e4r italien under mussolinis ledning intr\u00e4dde och besegrades i andra v\u00e4rldskriget. mussolini avsattes 1943 av fascistpartiet, som d\u00e4rmed f\u00f6rde \u00f6ver landet till de allierades sida, men tyska och mussolinilojala trupper fortsatte kampen till krigsslutet. \u00e5r 1946 ersattes monarkin med en republik efter en folkomr\u00f6stning och tv\u00e5 \u00e5r senare inf\u00f6rdes en ny konstitution som bef\u00e4ste landets roll som parlamentarisk demokrati.\nfr\u00e5n 1947 till slutet av 1980-talet dominerades det italienska politiska livet av det kristdemokratiska partiet (democrazia cristiana, inledningsvis under dess grundare alcide de gasperi), genom mittenkoalitioner till 1963 och d\u00e4refter genom mitten-v\u00e4nsterkoalitioner med socialistpartiet under bland annat bettino craxi.\ni b\u00f6rjan av 1990-talet skakades italien av en omfattande politisk kris och korruptionsh\u00e4rva vilket fick till f\u00f6ljd att den f\u00f6rsta republiken gick i graven och ersattes med den andra, genom omfattande \u00e4ndringar av 1948 \u00e5rs f\u00f6rfattning avsedda att skapa stabila majoriteter i parlamentet (1993) och \u00f6verf\u00f6ra maktbefogenheter till regionerna (2001).\nitalien \u00e4r en av natos och eu:s (eeg:s) ursprungliga medlemmar.\n\n\n== geografi ==\ndet italienska statsterritoriet har en yta p\u00e5 301 328 kvadratkilometer. italien har i medeltal 197,5 inv\u00e5nare per kvadratkilometer. befolkningst\u00e4theten \u00e4r mycket varierande beroende p\u00e5 den stora f\u00f6rekomsten av berg.\n\nh\u00f6gsta punkt: mont blanc (monte bianco), 4 810 meter \u00f6ver havet\nnaturtillg\u00e5ngar: kol, kvicksilver, zink, marmor, asbest, naturgas, fisk, odlingsbar mark\nitaliens l\u00e4ngsta floder \u00e4r po och adige\nbergskedjor i italien: alperna, apenninerna\nvulkaner: etna, vesuvius, stromboli, vulcanoi italien ligger v\u00e4steuropas och eu:s h\u00f6gsta berg (mont blanc, 4 810 m \u00f6.h.), samt europas h\u00f6gsta och st\u00f6rsta vulkan (etna, 3 330 m \u00f6.h.). landet har 37 bergstoppar \u00f6ver 4 000 m \u00f6.h., f\u00f6rutom i mont blanc, \u00e4ven i monte rosamassiven, matterhorn (it.: cervino) och piz bernina.\nalperna i nordligaste italien medf\u00f6r att landet har k\u00e4llfl\u00f6den som rinner mot norr (nordsj\u00f6n) via dammen lago di lei i rhens avrinningsomr\u00e5de och mot \u00f6ster (svarta havet) via tillfl\u00f6den till donaus bifloder inn och drava f\u00f6rutom mot s\u00f6der och medelhavet. \nitalien \u00e4r inofficiellt indelat i tre omr\u00e5den:\n\nnorra italien (italia del nord, nord italia eller alta italia eller settentrione p\u00e5 italienska): den \u00f6vre delen som sammanh\u00e4nger med kontinenten och som g\u00e5r fr\u00e5n alpernas ryggrad till den linje som g\u00e5r tv\u00e4rs\u00f6ver landet ungef\u00e4r d\u00e4r halv\u00f6n b\u00f6rjar (norr om pisa s\u00f6der om ravenna). regionerna som ligger i norra italien heter valle d'aosta, piemonte, lombardiet, ligurien, veneto, trentino-alto adige, friuli-venezia giulia och emilia-romagna. i norra italien bor den st\u00f6rsta delen av landets befolkning.\nmellersta italien (italia centrale eller  centro italia): norra och mellersta delen av halv\u00f6n, ungef\u00e4r till en linje som g\u00e5r s\u00f6der om rom tv\u00e4rs\u00f6ver landet. regioner som ligger i mellersta italien \u00e4r toscana, umbrien, marche och lazio. i mellersta italien ligger huvudstaden rom. region abruzzo ligger geografiskt i mellersta italien dock historiskt och kulturellt tillh\u00f6r regionen s\u00f6dra italien.\ns\u00f6dra italien (sud italia, italia del sud, meridione eller mezzogiorno): sj\u00e4lva \"foten\" och de stora \u00f6arna. regionerna \u00e4r  abruzzo, molise, apulien, kampanien, basilicata, kalabrien, sicilien och sardinien.italien och albanien har slutit ett gr\u00e4nsavtal \u00f6ver sina exklusiva ekonomiska zoner utmed otrantosundet.\nitalien och grekland har slutit ett gr\u00e4nsavtal \u00f6ver sina exklusiva ekonomiska zoner utmed det joniska havet.. \n\n\n=== klimat och milj\u00f6 ===\ni italien r\u00e5der huvudsakligen tre olika typer av klimat.\n\ntempererat klimat med kall vinter och varm sommar r\u00e5der i hela norra italien, (utom i alperna och kusten i genuabukten d\u00e4r medelhavsklimat r\u00e5der) samt i n\u00e4stan hela apenninernas-kedja. st\u00e4der d\u00e4r tempererat klimat r\u00e5der \u00e4r exempelvis milano, turin, verona, parma, udine och trieste.\nalpint klimat r\u00e5der i alperna och vissa delar av apenninerna. st\u00e4der d\u00e4r alpint klimat r\u00e5der \u00e4r exempelvis cortina, aosta, bolzano, bormio, livigno, cervinia och courmayeur.\nmedelhavsklimat r\u00e5der l\u00e4ngs hela kusten (utom vid venedigbukten), s\u00f6dra delen av landet (\u00e4ven inlandet), samt \u00f6ar. st\u00e4der d\u00e4r medelhavsklimat r\u00e5der \u00e4r exempelvis florens, rom, neapel, bari och palermo.tillg\u00e5ngen till m\u00e5nga olika klimatomr\u00e5den g\u00f6r att italien \u00e4r ett mycket rikt land \u00e4ven vad g\u00e4ller djur och v\u00e4xter \u2013 m\u00e5ngfalden \u00e4r stor. i vissa delar av landet f\u00f6rekommer jordb\u00e4vningar, laviner,  vulkanutbrott och \u00f6versv\u00e4mningar. n\u00e5gra av italiens milj\u00f6problem \u00e4r luftf\u00f6roreningar fr\u00e5n industrier, f\u00f6rorenade floder och kustvatten. dessutom \u00e4r fortfarande hanteringen av det industriella avfallet underm\u00e5ligt.\n\n\n== statsskick och politik ==\nenligt italiens f\u00f6rfattning fr\u00e5n 1948, med senare \u00e4ndringar, delas den offentliga makten mellan de lagstiftande, verkst\u00e4llande och d\u00f6mande makterna. stats\u00f6verhuvud \u00e4r  republikens president (presidente della repubblica), som v\u00e4ljs p\u00e5 sju \u00e5r av parlamentet i f\u00f6renad session med ett litet antal regionala delegater. presidentposten i italien \u00e4r i stort ceremoniell. men under politiskt instabila tider har presidenten r\u00e4tt att uppl\u00f6sa parlamentet, utlysa val och v\u00e4lja premi\u00e4rminister.\nsergio mattarella, italiens tolfte president, valdes till sitt \u00e4mbete 2015 och \u00e5tervaldes 2022.den lagstiftande makten ut\u00f6vas av det nationella parlamentet, de regionala parlamenten, och i trentino-sydtyrolen av provinsparlamenten f\u00f6r trento och bolzano. den verkst\u00e4llande makten ut\u00f6vas av centralregeringen, de regionala regeringarna, provinserna och kommunerna. den d\u00f6mande makten ut\u00f6vas av de oberoende domstolarna.\ndet nationella parlamentet \u00e4r ett tv\u00e5kammarparlament, som best\u00e5r av deputeradekammaren och senaten. parlamentet v\u00e4ljs i allm\u00e4nna och direkta val i ett mixat valsystem, d\u00e4r 3/4 av b\u00e5da kamrarna v\u00e4ljs med enkel majoritet (se majoritetsvalsystem) och 1/4 v\u00e4ljs genom proportionella val.. enligt lagen fr\u00e5n 1993 tills\u00e4tts 75 procent av parlamentsplatserna genom majoritetsval i enmansvalkretsar, och de \u00e5terst\u00e5ende 25 procent tills\u00e4tts p\u00e5 proportionell basis.\ncentralregeringen, (consiglio dei ministri) leds av premi\u00e4rministern (presidente del consiglio dei ministri). presidenten nominerar premi\u00e4rministern, som f\u00f6resl\u00e5r de andra ministrarna (formellt utn\u00e4mnda av presidenten). regeringen m\u00e5ste ha st\u00f6d av b\u00e5da kamrarna i parlamentet.\ndet italienska r\u00e4ttssystemet \u00e4r baserat p\u00e5 romersk r\u00e4tt som modifierats genom code napol\u00e9on och senare lagstiftning. efter andra v\u00e4rldskriget fick italien en f\u00f6rfattningsdomstol, corte costituzionale, som pr\u00f6var om lagar \u00e4r f\u00f6renliga med grundlagen.\nalla italienska medborgare \u00f6ver 18 \u00e5r har r\u00f6str\u00e4tt till deputeradekammaren och alla fr\u00e5n 25 \u00e5r till senaten.\n\n\n=== administrativ indelning ===\n\nenligt den nya lydelsen av 1948 \u00e5rs f\u00f6rfattning best\u00e5r italien av kommuner, provinser, storst\u00e4der, regioner och staten. kommuner, provinser, storst\u00e4der och regioner \u00e4r sj\u00e4lvst\u00e4ndiga organ med egna maktbefogenheter och funktioner fastst\u00e4llda i f\u00f6rfattningen.\nmaktf\u00f6rdelningen mellan staten och regionerna har f\u00f6r\u00e4ndrats, s\u00e5 att alla befogenheter som inte uttryckligen tilldelats staten i f\u00f6rfattningen tillkommer regionerna. staten har dock i m\u00e5nga fr\u00e5gor befogenhet att lagstifta om generella principer. verkst\u00e4lligheten av dessa principer beror sedan p\u00e5 regional lagstiftning.\nde regionala parlamenten ut\u00f6var regionernas lagstiftande makt. varje region har r\u00e4tt att lagstifta om sitt eget styrelseskick och om andra regionala angel\u00e4genheter. regionernas verkst\u00e4llande makt ut\u00f6vas av de regionala regeringarna. f\u00f6rfattningsdomstolen avg\u00f6r om regionerna \u00f6vertr\u00e4der sina befogenheter. regionerna kan ocks\u00e5 st\u00e4mma staten inf\u00f6r denna domstol om de anser att staten \u00f6verskrider sina befogenheter.\nprovinserna och kommunerna f\u00f6rvaltar sina egna angel\u00e4genheter inom ramen f\u00f6r statens och regionernas lagstiftning. provinserna styrs av valda provinsfullm\u00e4ktige och provinspresidenter. provinspresidenten \u00e4r direktvald i majoritetsval, med en andra valomg\u00e5ng f\u00f6r att avg\u00f6ra valet mellan de tv\u00e5 kandidater som f\u00e5tt flest r\u00f6ster.\nkommunerna styrs av valda kommunfullm\u00e4ktige och borgm\u00e4stare. borgm\u00e4staren \u00e4r direktvald i majoritetsval, med en andra valomg\u00e5ng f\u00f6r att avg\u00f6ra valet mellan de tv\u00e5 kandidater som f\u00e5tt mest r\u00f6ster.\nitalien \u00e4r indelat i 20 regioner: abruzzo, aostadalen, apulien, basilicata, kalabrien, kampanien, emilia-romagna, friuli-venezia giulia, lazio, ligurien, lombardiet, marche, molise, piemonte, sardinien, sicilien, trentino-sydtyrolen, toscana, umbrien och veneto. regionerna \u00e4r indelade i totalt 110 provinser. provinserna best\u00e5r i sin tur av sammanlagt fler \u00e4n 8 000 kommuner.\n\n\n=== politiska partier och regeringar ===\n\ni b\u00f6rjan p\u00e5 1990-talet skakade en serie skandaler, som gavs \u00f6knamnet tangentopoli (mutstaden), det italienska politiska systemet. den efterf\u00f6ljande stora polisutredningen, mani pulite (rena h\u00e4nder), ledde inte bara till stora konstitutionella f\u00f6r\u00e4ndringar utan ocks\u00e5 till en rekonstruktion av det efterkrigstida partipolitiska systemet. nya partier och nya koalitioner uppkom. till h\u00f6ger eftertr\u00e4dde mediamogulen silvio berlusconis forza italia det kristdemokratiska partiet. till v\u00e4nster eftertr\u00e4dde democratici di sinistra (v\u00e4nsterdemokraterna) kommunistpartiet. det politiska livet har d\u00e4refter pr\u00e4glats av t\u00e4ta maktskiften.\n\u00e5r 1994 vann forza italia och dess koalitionspartner lega nord valet, men regeringen avgick efter n\u00e5gra m\u00e5nader d\u00e5 lega nord uttr\u00e4dde. en expeditionsminist\u00e4r st\u00f6dd av v\u00e4nsterpartier och lega nord regerade till romano prodis nya center-v\u00e4nster-koalition vann valen 1996. 2001 vann en center-h\u00f6ger-koalition valen och en regering ledd av silvio berlusconi satt vid makten under hela den fem\u00e5riga mandatperioden. vid valet 2006 vann prodis samarbetspartier valet. vid valen 2008 vann \u00e5ter silvio berlusconis centerh\u00f6gerallians frihetens folk \u00f6ver center-v\u00e4nsteralliansen, som nu leddes av walter veltroni. berlusconi tvingades avg\u00e5 i november 2011 i samband med eurokrisen och eftertr\u00e4ddes av teknokraten mario monti.\ni 2018 \u00e5rs parlamentsval blev det eu-kritiska antietablissemangspartiet femstj\u00e4rner\u00f6relsen (m5s) den stora segraren med drygt 32 procent av r\u00f6sterna. h\u00f6gerpopulistiska lega (tidigare lega nord) gick ocks\u00e5 fram\u00e5t och fick \u00f6ver 17 procent. dessa tv\u00e5 partier bildade sedan regering, med den dittills ok\u00e4nde juridikprofessorn giuseppe conte som premi\u00e4rminister. femstj\u00e4rner\u00f6relsens partiledare luigi di maio och legas partiledare matteo salvini var ministrar i regeringen. lega l\u00e4mnade regeringen i augusti 2019 och premi\u00e4rminister conte formade en ny regering mellan femstj\u00e4rner\u00f6relsen och mittenv\u00e4nsterorienterade demokratiska partiet (efterf\u00f6ljare till v\u00e4nsterdemokraterna). i januari 2021 avgick premi\u00e4rminister giuseppe conte. han eftertr\u00e4ddes av europeiska centralbankens f\u00f6rre chef mario draghi. draghi lyckades f\u00e5 flera partiers st\u00f6d och luigi di maio fortsatte som utrikesminister.parlamentsvalet 2022 vanns av det h\u00f6gernationalistiska partiet italiens br\u00f6der med 26 procent av r\u00f6sterna. partiets ledare giorgia meloni blev landets f\u00f6rsta kvinnliga premi\u00e4rminister, i spetsen f\u00f6r en h\u00f6gerkoalition, i oktober 2022.\n\n\n=== f\u00f6rsvar ===\n\nden italienska f\u00f6rsvarsmakten best\u00e5r av arm\u00e9n, marinen, flygvapnet och karabinj\u00e4rerna. finanspolisen, guardia di finanza, \u00e4r en milit\u00e4r k\u00e5r underst\u00e4lld finansministeriet.\nf\u00f6rsvarsmakten \u00e4r sedan 2005 en yrkesarm\u00e9. soldaterna \u00e4r av tv\u00e5 slag, yrkessoldater med tillsvidareanst\u00e4llning (volontari in servizio permanente, vsp) och kontraktsanst\u00e4llda p\u00e5 ett (volontari in ferma prefissata ad 1 anno, vfp1) eller fyra \u00e5r (volontari in ferma prefissata ad 4 anno, vfp4). vsp rekryteras bland vfp4, som i sin tur rekryteras ur vfp1.\n\n\n== ekonomi ==\nitalien har en diversifierad industriell ekonomi som \u00e4r n\u00e5got mindre \u00e4n frankrikes och storbritanniens, b\u00e5de totalt och per capita. den norra delen av landet \u00e4r rikt, domineras av privata f\u00f6retag och \u00e4r industriellt v\u00e4lutvecklad, medan s\u00f6dra italien \u00e4r fattigt och mer beroende av jordbruk och har en arbetsl\u00f6shet p\u00e5 omkring 20 procent med stora regionala variationer. det \u00e4r fr\u00e4mst sm\u00e5 och medelstora f\u00f6retag som dominerar produktionen i landet. de omkring 3 miljoner sm\u00e5- och medelstora f\u00f6retagen i landet tillverkar traditionella konsumtionsvaror. italien har, med st\u00e4der s\u00e5som milano, en stor roll i den internationella modebranschen. m\u00e4rken som prada och gucci kommer fr\u00e5n italien. \u00e4ven kl\u00e4dj\u00e4tten benetton \u00e4r grundad i italien.den st\u00f6rsta delen av industrins r\u00e5varubehov och mer \u00e4n 75 procent av energin importeras. \u00f6ver 78 procent av energiproduktionen sker med fossila br\u00e4nslen och drygt 18 procent av vattenkraft.\njordbruket i italien inkluderar spannm\u00e5l, frukt och gr\u00f6nsaker. landet \u00e4r ledande inom olivproduktion och ett av de ledande i vinproduktion. f\u00f6rutom jordbruket har landet f\u00e5 r\u00e5varor och d\u00e4rf\u00f6r st\u00e5r till exempel ryssland och algeriet f\u00f6r en stor del av landets energiimport. det saknas \u00e4ven metaller och mineraler, vilket ocks\u00e5 f\u00e5r importeras till landet. h\u00e4lften av landets handel med andra l\u00e4nder sker med andra eu-l\u00e4nder och det \u00e4r frankrike och tyskland som st\u00e5r f\u00f6r st\u00f6rsta delen av b\u00e5de importen och exporten. usa, schweiz och nederl\u00e4nderna \u00e4r ocks\u00e5 n\u00e5gra av landets st\u00f6rsta handelspartners. \u00e4ven importen fr\u00e5n kina har under senare \u00e5r \u00f6kat.turismen \u00e4r en viktig del av landets ekonomi och den ger ett par miljoner arbetstillf\u00e4llen. 2/3 av bnp st\u00e5r tj\u00e4nste- och servicesektorn f\u00f6r.sedan sent 1990-tal har italien haft en l\u00e5g ekonomisk tillv\u00e4xt. en betydande sv\u00e5righet \u00e4r att en stor del av landets industri \u00e4r baserad p\u00e5 l\u00e5g- eller medelavancerad teknik, vilket leder till h\u00e5rd konkurrens fr\u00e5n bland annat sydostasien och \u00f6steuropa.\n\n\n=== historik ===\nfram till omkring \u00e5r 1990 fanns det m\u00e5nga statligt \u00e4gda f\u00f6retag i italien, vilka sedan s\u00e5lts ut. fram till \u00e5r 1992 hade italien underskott i handelsbalansen. n\u00e4r italien tvingades l\u00e4mna eu:s v\u00e4xelkurssamarbete sj\u00f6nk kursen p\u00e5 liran, vilket gjorde att det blev billigare f\u00f6r andra l\u00e4nder att importera varor fr\u00e5n italien, vilket gjorde att den italienska ekonomin gynnades. efter \u00e5r 2004 minskade dock handelsbalansen igen vilket lett till att bytesbalansen har f\u00e5tt ett kraftigt underskott. \n\u00e5r 1999 blev italien ett av de f\u00f6rsta elva l\u00e4nderna att g\u00e5 med i (det tredje steget i) emu, och fr\u00e5n 2002 \u00e4r euron landets valuta. italien har ett flertal g\u00e5nger brutit mot emu:s regler om h\u00f6gst 3 % budgetunderskott.finanskrisen 2007\u20132008 slog h\u00e5rt p\u00e5 landets ekonomi, dessutom befann sig landet redan i stagnation n\u00e4r krisen b\u00f6rjade. fr\u00e5n 2008 till 2009 f\u00f6rdubblades statens utlandsskuld och \u00e5r 2009 var budgetunderskottet n\u00e4stan uppe i 5 %. i slutet av \u00e5r 2011 motsvarade statsskulden 120 % av landets totala bnp. i augusti 2012 motsvarade statsskulden 123 % av bnp. under de senaste tio \u00e5ren har produktiviteten sjunkit medan l\u00f6nerna \u00f6kat.under slutet av 1990-talet och b\u00f6rjan av 2000-talet har italien f\u00f6rt en ekonomisk \u00e5tstramningspolitik f\u00f6r att motsvara kraven f\u00f6r medlemskap i emu och b\u00e5de inflationen och r\u00e4ntorna har s\u00e4nkts. skatteuttaget \u00e4r 41,8 % av bnp (2004).\n\n\n== infrastruktur ==\nv\u00e4gn\u00e4tet \u00e4r i j\u00e4mf\u00f6relse med de flesta l\u00e4nder v\u00e4l utbyggt i italien. det var ocks\u00e5 i italien som v\u00e4rldens allra f\u00f6rsta motorv\u00e4g byggdes. idag finns det motorv\u00e4gar som n\u00e5r till de flesta st\u00f6rre st\u00e4der i landet och standarden p\u00e5 motorv\u00e4garna \u00e4r h\u00f6g. standard p\u00e5 \u00f6vriga v\u00e4gar varierar. m\u00e5nga v\u00e4gar \u00e4r smala och slingriga p\u00e5 grund av geografiska f\u00f6rh\u00e5llanden d\u00e5 italien \u00e4r ett bergigt land eller p\u00e5 grund av m\u00e5nga st\u00e4der byggdes p\u00e5 medeltiden. vissa v\u00e4gar p\u00e5 landsbygden och i s\u00f6dra italien har s\u00e4mre standard. trafikm\u00e4ngden \u00e4r mycket h\u00f6g i n\u00e4stan hela landet.\n\u00e4ven j\u00e4rnv\u00e4garna \u00e4r i italien v\u00e4l utbyggda. j\u00e4rnv\u00e4gsn\u00e4tet n\u00e5r till de flesta platser i landet och de flesta banor \u00e4r elektrifierade. det statliga j\u00e4rnv\u00e4gsbolaget heter ferrovie dello stato (fs).\nde flesta huvudlinjer \u00e4r utbyggda f\u00f6r snabbt\u00e5g. en linje med h\u00f6ghastighetst\u00e5g g\u00e5r genom landet fr\u00e5n turin i nordv\u00e4st till salerno i s\u00f6der via milano, bologna, florens, rom och neapel.\n\n\n== demografi ==\n\n\n=== befolkning ===\nden senaste folkr\u00e4kningen h\u00f6lls den 9 oktober 2011 och d\u00e5 uppgick den folkbokf\u00f6rda befolkningen i italien (de jure) till 59 433 744 inv\u00e5nare, varav 28 745 507 m\u00e4n och 30 688 237 kvinnor. folkr\u00e4kningar hade tidigare h\u00e5llits vart tionde \u00e5r mellan 1951 och 2001. enligt istituto nazionale di statistica uppgick landets folkbokf\u00f6rda befolkning den 31 december 2016 till 60 589 445, varav 55 542 417 var italienska medborgare och 5 047 028 (8,3 %) var utl\u00e4ndska medborgare. inv\u00e5nartalet i italien uppskattades i juli 2016 av the world factbook till 62 007 540 inv\u00e5nare, medan f\u00f6renta nationerna uppskattade befolkningen 1 juli 2016 till 59 801 000.italien \u00e4r ganska t\u00e4tbefolkat med st\u00f6rst koncentration till posl\u00e4tten, omr\u00e5dena runt rom och neapel samt \u00f6stra sicilien. under l\u00e5ng tid var folk\u00f6kningen snabb men \u00f6kningstakten har p\u00e5 senare tid minskat och italien har i dag relativt l\u00e5ga f\u00f6delsetal. det har varit ett betydande utvandrarland. fr\u00e5n 1870-talet emigrerade mer \u00e4n 12 miljoner fr\u00e4mst till nordamerika. efter andra v\u00e4rldskriget s\u00f6kte sig m\u00e5nga italienska arbetare till nordv\u00e4steuropa (ocks\u00e5 till sverige). inom italien har en stor omflyttning skett fr\u00e5n landsbygden till st\u00e4derna, fr\u00e4mst fr\u00e5n fattiga jordbruksomr\u00e5den i s\u00f6dern (mezzogiorno) till det industrialiserade och v\u00e4lb\u00e4rgade norditalien. \n\n\n=== religion ===\nbefolkningen i italien \u00e4r huvudsakligen katoliker, med en minoritet protestanter i en liten del av norra italien och minoritetsgrupper av judar, muslimer och hinduer. lateranf\u00f6rdraget fr\u00e5n 1929 gav p\u00e5ven \u00f6verh\u00f6ghet \u00f6ver vatikanstaten och den katolska kyrkan fick en gynnad st\u00e4llning i italien, men sedan f\u00f6rdraget reviderades 1984 \u00e4r den inte l\u00e4ngre statskyrka. revideringen innebar ocks\u00e5 att undervisning i den katolska religionen i skolan inte l\u00e4ngre \u00e4r obligatorisk, men ges till dem som s\u00e5 \u00f6nskar, vilket en majoritet g\u00f6r.\n\n\n=== demografi i siffror ===\nbefolkningens median\u00e5lder: 45,1 \u00e5r (2016)\nm\u00e4ns median\u00e5lder: 44,0 \u00e5r (2016)\nkvinnors median\u00e5lder: 46,2 \u00e5r (2016)\nbefolkningstillv\u00e4xt: 0,23 % (2016)\nf\u00f6delsetal: 8,7 f\u00f6dslar per 1 000 inv\u00e5nare (2016)\nd\u00f6dlighet (hela befolkningen): 10,3 d\u00f6dsfall per 1 000 inv\u00e5nare (2016)\nnettomigration: 3,9 migranter per 1 000 inv\u00e5nare (2016)\nk\u00f6nsf\u00f6rdelning (hela befolkningen): 0,93 m\u00e4n per kvinna (2016)\nmoderns median\u00e5lder vid f\u00f6rsta barnets f\u00f6delse: 30,3 \u00e5r (2011)\nm\u00f6drad\u00f6dlighet: 4,0 d\u00f6dsfall per 100 000 f\u00f6dslar (2015)\nsp\u00e4dbarnsd\u00f6dlighet: 3,3 d\u00f6dsfall per 1 000 levande f\u00f6dslar (2016)\nmanlig sp\u00e4dbarnsd\u00f6dlighet: 3,5 d\u00f6dsfall per 1 000 levande f\u00f6dslar (2016)\nkvinnlig sp\u00e4dbarnsd\u00f6dlighet: 3,1 d\u00f6dsfall per 1 000 levande f\u00f6dslar (2016)\nbefolkningens medellivsl\u00e4ngd vid f\u00f6dseln: 82,2 \u00e5r (2016)\nm\u00e4ns medellivsl\u00e4ngd vid f\u00f6dseln: 79,6 \u00e5r (2016)\nkvinnors medellivsl\u00e4ngd vid f\u00f6dseln: 85,0 \u00e5r (2016)\nantal barn/kvinna: 1,43 (2016)\nandel av vuxna befolkningen med hiv/aids: 0,37 % (2015)\ninv\u00e5nare som \u00e4r smittade av hiv/aids: 136 800 (2015)\nd\u00f6dsfall p\u00e5 grund av hiv/aids per \u00e5r: 700 (2015)\nandel av den vuxna befolkningen som lider av fetma: 23,7 % (2014)\nl\u00e4s- och skrivkunnighet hos personer 15 \u00e5r och \u00e4ldre: 99,2 % (2015)\nhos m\u00e4n: 99,4 % (2015)\nhos kvinnor: 99,0 % (2015)\nungdomsarbetsl\u00f6shet: 42,7 % (2014)\nhos m\u00e4n: 41,3 % (2014)\nhos kvinnor: 44,7 % (2014)siffror tagna fr\u00e5n cias the world factbook.\n\n\n=== spr\u00e5k ===\n\nitalienska \u00e4r majoritetsspr\u00e5k och officiellt spr\u00e5k. tyska och franska har status som nationella minoritetsspr\u00e5k, med tyskspr\u00e5kiga skolor i sydtyrolen och franska som l\u00e4ro\u00e4mne i modersm\u00e5l i valle d'aosta. genom regional lagstiftning i regionen friuli-venezia giulia har friuliska, slovenska och tyska tillerk\u00e4nts status som regionala minoritetsspr\u00e5k. genom lagstiftning \u00e5ren 1991-2001 har skyddet av de spr\u00e5kliga och kulturella minoriteternas st\u00e4llning vidgats genom r\u00e4tten att anv\u00e4nda alla minoritetsspr\u00e5k som undervisningsspr\u00e5k i grundskolan, som talspr\u00e5k i de regionala parlamenten och i provins- och kommunfullm\u00e4ktige, och i de lokala domstolarna samt i den lokala f\u00f6rvaltningen. provinsfullm\u00e4ktige definierar inom vilka geografiska omr\u00e5den dessa r\u00e4ttigheter skall f\u00e5 ut\u00f6vas.\n\nminoritetsspr\u00e5k\ntyska (\u00f6sterrikisk tyska), 250 000 talare i sydtyrolen (i provinsen bolzano i regionen trentino-alto adige samt i vissa delar av friulen).\ntyska (walsertyska) 23.000 talare i piemonte och aostadalen.\nfranska, 100 000 talare i regionen valle d'aosta.\nprovensalska, 100 000 talare i regionen piemonte.\nfrankoprovensalska, 70 000 talare i regionerna valle d'aosta och piemonte.\nsardiska, 2 miljoner talare p\u00e5 sardinien.\nfriuliska, 700 000 talare i regionen friuli-venezia giulia.\nladinska, 30 000 talare i regionen trentino-alto adige och i vissa delar av regionen veneto.\nnapolitanska, 7 000 000, i st\u00f6rre delar av s\u00f6dra italien och minst 5 000 000 utvandrade syditalienare bosatta runtom i v\u00e4rlden\ngrekiska, 20 000 talare, fr\u00e4mst i s\u00f6dra apulien och s\u00f6dra kalabrien.\nalbanska, 200 000 talare i apulien, basilicata, kalabrien, molise och sicilien.\nkatalanska, 20 000 talare i alghero p\u00e5 sardinien.\nkroatiska, 3 000 talare i regionen molise. (invandrarminoritet)\nkorsikanska, 1 000 talare i regionen sardinien.\nslovenska, 200 000 talare i nord\u00f6stra italien, i omr\u00e5det kring trieste-gorizia.\n\n\n== utbildningsv\u00e4sen ==\n\n\n=== f\u00f6rskolan ===\ngenom f\u00f6rskolereformen 2004 har den italienska f\u00f6rskolan omorganiserats och ser likadan ut vare sig den \u00e4r statlig eller privat. f\u00f6rskolan \u00e4r frivillig och den statliga f\u00f6rskolan \u00e4r avgiftsfri.\nf\u00f6rskolan\n\nscuola dell\u2019infanzia (f\u00f6rskola), 3 \u00e5rskurser, 3-6 \u00e5rs \u00e5lder\n\n\n=== ungdomsskolan ===\nskolplikt r\u00e5der mellan 6 och 18 \u00e5rs \u00e5lder. enligt moratti-reformen 2003 kan skolplikten uppfyllas genom studier inom skolsystemet, genom l\u00e4rlingsutbildning eller genom att v\u00e4xla mellan arbete och skola. ungdomsskolorna indelas i grundskolor och gymnasieskolor.\n\n\n==== grundskolan ====\ngrundskolan, eller primo ciclo dell'istruzione \u00e4r delad p\u00e5 tv\u00e5 stadier:\n\nscuola elementare (l\u00e5g- och mellanstadiet), fem \u00e5rskurser, 6\u201311 \u00e5rs \u00e5lder\nscuola media primaria (h\u00f6gstadiet), tre \u00e5rskurser, 11-14 \u00e5rs \u00e5lderh\u00f6gstadiet avslutas med en muntlig och skriftlig examen: esame di stato conclusivo del primo ciclo di istruzione (grundskoleexamen).\n\n\n==== gymnasieskolan ====\ngymnasieskolan eller secondo ciclo dell'istruzione \u00e4r av fyra typer, universitetsf\u00f6rberedande, teknisk, konstn\u00e4rlig eller yrkesf\u00f6rberedande.\n\nuniversitetsf\u00f6rberedande, 5 \u00e5rskurser, 14-19 \u00e5rs \u00e5lder\nliceo classico (humanistiska gymnasier)\nliceo scientifico (naturvetenskapliga gymnasier)teknisk\nistituto tecnico (tekniska gymnasier), 5 \u00e5rskurser, 14-19 \u00e5rs \u00e5lderkonstn\u00e4rlig\nliceo artistico (konstn\u00e4rliga gymnasier), 4-5 \u00e5rskurser, 14-18/19 \u00e5rs \u00e5lder\nistituti d\u2019arte (konsthantverksgymnasier), 3-5 \u00e5rskurser, 14-17/19 \u00e5rs \u00e5lderyrkesf\u00f6rberedande\nistituto professionale (yrkesgymnasier), 3-5 \u00e5rskurser, 14-17/19 \u00e5rs \u00e5lderden universitetsf\u00f6rberedande och den tekniska gymnasieskolan avslutas med en studentexamen: esame di stato conclusivo dei corsi di studio di istruzione secondaria superiore. studentexamen kan efter fem \u00e5rskurser avl\u00e4ggas \u00e4ven vid de konstn\u00e4rliga gymnasierna. konsthantverksgymnasierna och de yrkesf\u00f6rberedande gymnasieskolorna avslutas efter tre \u00e5r med en yrkesexamen. efter ytterligare tv\u00e5 \u00e5rs studier kan studentexamen avl\u00e4ggas. grundskolans och gymnasieskolans olika examensbevis kallas diploma; i dagligt tal menar man med detta enbart studentexamen.\n\n\n=== h\u00f6gskolan ===\nden italienska h\u00f6gre utbildningen \u00e4r anpassad till bolognaprocessen och best\u00e5r av tre niv\u00e5er.\n\ndiploma di laurea (l), 3 \u00e5rs grundl\u00e4ggande utbildning motsvarande svensk kandidatexamen.\ndiploma di laurea specialistica (ls), 2 \u00e5rs avancerad utbildning motsvarande den svenska masterexamen.\ndottorato di ricerca, 3 \u00e5rs forskarutbildning motsvarande svensk doktorsexamen.italien har \u00e4ven vissa examina utanf\u00f6r bolognaprocessen.\n\nmaster universitario, en breddmagister, p\u00e5 grundl\u00e4ggande eller avancerad niv\u00e5, med ytterligare tv\u00e5 \u00e5rs studier efter diploma di laurea eller diploma di laurea specialistica.\ndiploma di specializzazione, f\u00f6rdjupning efter diploma di laurea.\nvidareutbildningskurser, h\u00f6gst 1 \u00e5r, f\u00f6r redan yrkesverksamma.\n\n\n==== universitet ====\nuniversitetsutbildning ges vid 77 universitet.\n\n58 statsuniversitet\n3 statliga tekniska universitet\n14 fria universitet\n2 universitet f\u00f6r utl\u00e4nningar\n\n\n==== h\u00f6gskolor ====\nh\u00f6gskolorna ger en specialiserad och yrkesinriktad utbildning.\n\nkonstn\u00e4rliga och musikaliska h\u00f6gskolor\naccademia di belle arti, 20 statliga och 27 fria konsth\u00f6gskolor.\nistituto superiore per le industrie artistiche, 4 designh\u00f6gskolor.\n\"silvio d\u2019amico\" accademia nazionale di arte drammatica, teaterh\u00f6gskolan i rom.\naccademia nazionale di danza, dansh\u00f6gskolan i rom.\nconservatori di musica, 57 musikkonservatorier.\npareggiati, 21 musikh\u00f6gskolor.\u00f6vriga civila h\u00f6gskolor\naccademia nazionale di santa cecilia i rom, vidareutbildar de som har examen fr\u00e5n ett musikkonservatorium.\nscuola nazionale di cinema, filmh\u00f6gskolan i rom.\nistituto centrale del restauro, h\u00f6gskolan f\u00f6r restaurering i rom.\nscuola per il restauro del mosaico, h\u00f6gskolan f\u00f6r mosaikrestaurering i ravenna.\nopificio delle pietre dure, h\u00f6gskolan f\u00f6r statyrestaurering i florens.\nscuola di archivistica, paleografia e diplomatica, 17 arkivh\u00f6gskolor vid statsarkiven.\nscuole superiori per mediatori linguistici, privata tolkh\u00f6gskolor.\nmilit\u00e4rh\u00f6gskolor\naccademia aeronautica di pozzuoli, flygvapnets milit\u00e4rh\u00f6gskola i pozzuoli.\naccademia della guardia di finanza, finanspolisens milit\u00e4rh\u00f6gskola i bergamo.\naccademia militare navale di livorno, marinens milit\u00e4rh\u00f6gskola i livorno.\naccademia militare dell\u2019esercito di modena, arm\u00e9ns milit\u00e4rh\u00f6gskola i modena.\nscuola ufficiali carabinieri, karabinj\u00e4rernas milit\u00e4rh\u00f6gskola i rom.\n\n\n== kultur ==\nitalien har trots sina m\u00e5nga olika statsbildningar och l\u00e5nga perioder varit europas dominerande kulturnation, f\u00f6rst som romarrikets k\u00e4rnland och som centrum f\u00f6r kristenheten, senare, under s\u00e4rskilt ren\u00e4ssansen och barocken, som grogrund f\u00f6r stora epoker inom konsten och musiken.\n\n\n=== konst och arkitektur ===\nredan p\u00e5 500-talet f.kr. fanns en h\u00f6gtst\u00e5ende konst i italien, uppburen av grekiska kolonisat\u00f6rer och etrusker. under de f\u00f6ljande tusen \u00e5ren pr\u00e4glades landet av romerska rikets utveckling. efter rikets fall togs konsten i anspr\u00e5k av fr\u00e4mst kyrkan, fr\u00e5n den tidigaste medeltida konsten i italien finns de finaste exempel i staden ravenna. den romanska konsten fr\u00e5n fr\u00e4mst 1000- och 1100-talen \u00e4r rikt f\u00f6retr\u00e4dd i m\u00e5nga italienska st\u00e4der, med m\u00e5nga vackra kyrkobyggnader. den h\u00f6gmedeltida gotiken var en fransk uppfinning och anammades egentligen aldrig i italien, utom i modifierad form. regionen toscana, med st\u00e4der som florens, pisa och siena, blev viktig f\u00f6r den konstn\u00e4rliga utvecklingen. den profana byggnadskonsten blomstrade. man uppf\u00f6rde palats, t.ex. palazzo vecchio i florens och dogepalatset i venedig, en stad d\u00e4r en s\u00e4regen, \u00f6sterl\u00e4ndskt influerad gotisk stil fick f\u00e4ste. freskom\u00e5leriet f\u00f6rnyades i realistisk riktning av florentinaren giotto. en mer lyrisk stil utvecklades av duccio och fra angelico.\nmed inspiration i antiken utvecklades ren\u00e4ssanskonsten i italien fr\u00e5n och med 1300- och 1400-talen, f\u00f6r att spridas till \u00f6vriga europa under fr\u00e4mst 1500-talet. som centrum f\u00f6r den katolska motreformationen p\u00e5 1600-talet upplevde italien en konstn\u00e4rlig storhetstid genom barocken. under 1700-talet f\u00f6rnyades m\u00e5leriet framf\u00f6rallt i venedig med canaletto och guardi (vedutam\u00e5leri) samt tiepolo. under nyklassicismen intog skulpt\u00f6ren canova en ledande st\u00e4llning. p\u00e5 1800-talet var dock italien fr\u00e4mst studieplats och utbildningsort f\u00f6r tillbakablickande konstn\u00e4rer fr\u00e5n andra l\u00e4nder, s\u00e4rskilt i nordeuropa.\nmodernismen i konsten. en riktning av italienskt ursprung kring 1910 var futurismen med boccioni, balla, severini med flera, som ville f\u00e5nga det moderna livet. samtidigt framtr\u00e4dde de chirico med ett metafysiskt m\u00e5leri (pittura metaphisica), en sorts tidig surrealism. under inverkan av primitiv konst utvecklade m\u00e5laren modigliani f\u00f6renklat stiliserade former. en betydande skulpt\u00f6r var den expressive marini. fontana experimenterade med spatiala kompositioner.\narkitekturen under 1900-talet k\u00e4nnetecknas av en blandning av det historiska arvet och modernismen, som f\u00f6renades s\u00e4rskilt i fascismens arkitektur (1920\u201340-talen) med allt fr\u00e5n j\u00e4rnv\u00e4gsstationer till postkontor i vit marmor. f\u00f6rst efter kriget slog en ren funktionalism igenom. en nyskapande insats med f\u00f6rankring i klassisk tradition har pier luigi nervi gjort med dj\u00e4rva och okonventionella betongkonstruktioner (sportpalatset i rom). fr\u00e5n 1970-talet har italien gjort sig starkt g\u00e4llande internationellt inom inredningskonst, formgivning och mode.\n\n\n=== litteratur ===\nden italienskspr\u00e5kiga litteraturen f\u00f6ddes i m\u00f6tet mellan provensalsk hovlyrik, som kom in via sicilien, och folkdiktning. denna nya ljuva stil (il dolce stil nuovo) fick sina f\u00f6rsta lysande f\u00f6retr\u00e4dare p\u00e5 1300-talet i dante alighieri med sin monumentala och gudomliga komedi och francesco petrarca med sina formfull\u00e4ndade sonetter till laura, medan giovanni boccaccio i novellsamlingen decamerone gav en livfull rundm\u00e5lning av tidens samh\u00e4lle i pestens skugga.\nren\u00e4ssanshoven i italiens stadsstater gav grogrund f\u00f6r de episka hj\u00e4ltedikterna (p\u00e5 versm\u00e5ttet ottave rime): ludovico ariostos orlando furioso (f\u00f6rsta versionen 1516, den rasande roland) och tassos korsfararepos gerusalemme liberata (1580, det befriade jerusalem). till tidens stora prosaister h\u00f6rde den politiske t\u00e4nkaren niccol\u00f2 machiavelli, satirikern pietro aretino och filosofen giordano bruno. barocken k\u00e4nnetecknades av en manierad lyrisk stil som kallades marinismen efter sin centralgestalt marino. och p\u00e5 1700-talet kom impulser till den romantik som skulle bli en stark r\u00f6relse p\u00e5 1800-talet fr\u00e4mst representerad av giacomo leopardi, parad med ett nationellt uppvaknande (il risorgimento) som ledde fram till landets enande 1870. i opposition mot denna str\u00f6mning framtr\u00e4dde regionalt f\u00f6rankrade f\u00f6rfattare med ett realistiskt program (verismen). bland dem kan n\u00e4mnas giovanni verga fr\u00e5n sicilien.\nsekelskiftesdekadansen efter fransk f\u00f6rebild fick sin italienska uttolkare i gabriele d\u2019annunzio, som i likhet med futuristerna kring marinetti s\u00e5 sm\u00e5ningom hamnade i det fascistiska l\u00e4gret. andra s\u00f6kte en sv\u00e5rtillg\u00e4nglig poetisk form (hermetism), till exempel poeterna och nobelpristagarna quasimodo (1959) och montale (1975). till kretsen h\u00f6rde ocks\u00e5 den sparsmakade ungaretti.\nbland mellankrigstidens prosaister \u00e4r italo svevo med sina romaner fr\u00e5n trieste n\u00e5got av en s\u00e4rling, medan grazia deledda fr\u00e5n sardinien n\u00e5dde stora framg\u00e5ngar, nobelpris 1926. ocks\u00e5 luigi pirandello fick nobelpris 1934 f\u00f6r sin nyskapande dramatik, d\u00e4r han framf\u00f6rallt gestaltat illusionens v\u00e4sen och n\u00f6dv\u00e4ndighet.\nrealismen inom litteraturen v\u00e4xte sig stark under 1930-talet och i samspel med neorealismen inom filmen p\u00e5 1940- och 50-talen. fattigfolkets villkor skildrades av romanf\u00f6rfattare som silone, pavese och vittorini. krigs\u00e5rens erfarenheter kom att avspegla sig i verk av f\u00f6rfattare som beppe fenoglio, elsa morante och natalia ginsburg, medan f\u00f6rintelsen fick en av sina tidiga \u00f6gonvittnesskildrare i primo levi. en f\u00f6rfattare f\u00f6r sig var den produktive alberto moravia.\nm\u00e5nga f\u00f6rfattare hade mer eller mindre stark kommunistisk anknytning. den internationellt k\u00e4nde marxisten antonio gramsci \u00e4r ett exempel. hans inflytande str\u00e4ckte sig l\u00e5ngt fram i tiden och inspirerade diktare som pier paolo pasolini, som ocks\u00e5 var filmare. den realistiska traditionen levde vidare. di lampedusas breda sl\u00e4ktkr\u00f6nika leoparden (1958) \u00e4r ett exempel. det fanns f\u00f6rfattare som reagerade b\u00e5de mot realismen som litter\u00e4r form och mot den kommunistiska dominansen i kulturlivet. hit h\u00f6r italo calvino och umberto eco (rosens namn). till f\u00f6rnyarna h\u00f6r flera kvinnliga f\u00f6rfattare, till exempel oriana fallaci, barbara alberti och dacia maraini.\n\n\n=== film ===\nitalien blev tidigt ett filmland med till exempel quo vadis? (1912). under mussolini var filmen framf\u00f6rallt ett underh\u00e5llningsmedium, som erbj\u00f6d melodramer och eleganta komedier, men ocks\u00e5 dokument\u00e4rfilm av h\u00f6g klass, vilken b\u00e4ddade f\u00f6r neorealismen. under fascismen skapades goda arbetsm\u00f6jligheter i cinecitt\u00e0, filmstaden utanf\u00f6r rom. kriget och dess lidanden \u00e4r bakgrunden till den r\u00f6relse som kallas neorealismen med regiss\u00f6rer som visconti (k\u00f6ttets lust, 1942), rossellini (rom \u2013 \u00f6ppen stad, 1945) och de sica (cykeltjuven, 1948, umberto d, 1952). de arbetade med enkel kamerateknik i svartvitt och ofta med amat\u00f6rer i rollerna. sedan kom antonioni med sina filmer om alienering och livsleda (\u00e4ventyret (1960), natten, (1961)) och den frodige federico fellini med filmer som 8 \u00bd (1963) och amarcord (1973). bertolucci och pasolini utforskade sexualiteten och det politiska livets ruttenhet, sergio leone gjorde spaghettiv\u00e4stern. italiens filmindustri \u00e4r den n\u00e4st st\u00f6rsta i europa, men den drabbades av en ekonomisk kris p\u00e5 1980-talet, och cinecitt\u00e0 st\u00e4ngdes 1993. filmare som ettore scola (familjen, 1987) och br\u00f6derna taviani (padre padrone, 1977) kunde dock forts\u00e4tta sitt verk.\n\n\n=== musik ===\nden v\u00e4sterl\u00e4ndska musiken h\u00e4rstammar till stora delar fr\u00e5n italien. l\u00e4nge spreds musiken med den katolska kyrkan som kulturf\u00f6rmedlare. flerst\u00e4mmigheten blomstrade p\u00e5 1300-talet (landini), och cirka 1530 utvecklades en f\u00f6rfinad madrigal (gesualdo, monteverdi). inom kyrkomusiken fanns en romersk skola, med en f\u00f6randligad a cappella-polyfoni (palestrina) och en venetiansk skola, med praktfull flerk\u00f6righet (andrea och giovanni gabrieli), d\u00e4r ocks\u00e5 instrumenten fick en viktig roll vid sidan av vokalst\u00e4mmorna. i venedig uppstod ocks\u00e5 en ren instrumentalmusik.\n1600-talets stora italienska uppfinning var operan, som fick sin f\u00f6rsta h\u00f6jdpunkt med claudio monteverdi. under seklet verkade \u00e4ven bland andra giacomo carissimi, antonio cesti och alessandro scarlatti. instrumentalmusiken frigjordes alltmer fr\u00e5n sitt beroende av vokalformerna. str\u00e5kinstrumenten dominerade med trio- och solosonat som huvudtyper och i cremona full\u00e4ndade amati och stradivarius violinbyggandet. vid 1600-talets slut uppkom solokonserten, dels som concerto grosso (stradella, corelli), dels som solokonsert (albinoni, torelli). frescobaldi blev nu orgelmusikens storm\u00e4stare. barockens storslagenhet \u00f6vergick i rokokons intimitet (vivaldi, domenico scarlatti) och den komiska operan (pergolesi) tog ledningen \u00f6ver den seri\u00f6sa. den neapolitanska skolan fick betydelse \u00e4ven i \u00f6vriga europa.\nunder 1800-talet n\u00e5dde italiensk musik genom rossini, bellini, donizetti och framf\u00f6rallt verdi en ny kulmen. som en reaktion mot wagner uppkom vid sekelslutet verismen (puccini). d\u00e4refter har de kontinentala str\u00f6mningarna dominerat (respighi, dallapiccola, nono, maderna, berio).\n\n\n=== mat ===\n\ndet italienska k\u00f6ket \u00e4r den typiska kokkonst som utvecklats i italien. k\u00f6ket k\u00e4nnetecknas allm\u00e4nt av sin enkelhet och sin betoning p\u00e5 f\u00e4rska r\u00e5varor av h\u00f6g kvalitet. ingredienser och r\u00e4tter varierar fr\u00e5n region till region men betecknas vanligtvis som medelhavsk\u00f6k. i norra italien anv\u00e4nds generellt mer sm\u00f6r och andra mejerivaror \u00e4n vad som anv\u00e4nds i s\u00f6dra italien, som anv\u00e4nder olivolja i h\u00f6gre grad. m\u00e5nga r\u00e4tter och produkter har blivit internationellt k\u00e4nda, som den italienska olivoljan, ostsorter (exempelvis parmesan, mozzarella och gorgonzola), korv- och charkuteriprodukter som mortadella, salami, parmaskinka samt pasta, pizza och lasagne. till matkulturen h\u00f6r ocks\u00e5 italiens rika vinproduktion, med v\u00e4lk\u00e4nda viner som chianti, barolo och aglianico. kaffe, och d\u00e5 s\u00e4rskilt espresso, har ocks\u00e5 kommit att spela en viktig roll i det kulturella italienska k\u00f6ket. italien \u00e4r ocks\u00e5 v\u00e4lk\u00e4nt f\u00f6r sin glass, (italienska; gelato), som finns att hitta i glassrestauranger i st\u00e4der \u00f6ver hela landet.\n\n\n== internationella rankningar ==\n\n\n== se \u00e4ven ==\nfascism i italien\nmezzogiorno\ncarabinieri\nguardia di finanza\npolisen i italien\nbrandf\u00f6rsvaret i italien\nromerska riket\n\n\n== fotnoter ==\n\n\n== referenser ==\n\n\n== externa l\u00e4nkar ==\n wikimedia commons har media som r\u00f6r italien.\n sl\u00e5 upp italien i ordlistan wiktionary.landsprofilerav bbc news (engelska)\nav the economist (engelska)\nav usa:s utrikesdepartementetallm\u00e4ntitalienska statens turistbyr\u00e5\nitalienska kulturinstitutet i stockholm\nitalien p\u00e5 the world factbook (engelska)\n\n kartor i wikimedia atlas relaterade till italien\nregeringitaliens presidents webbplats (italienska)\nparlamentet (italienska)\ndeputeradekammaren (engelska)\nsenaten (italienska)\ninstitutionsportalen (italienska)\nministerr\u00e5det (italienska)\nf\u00f6rfattningsdomstolen (italienska)\nh\u00f6gsta domstolen (italienska)\nstatschef och regeringsmedlemmar (engelska)offentliga institutionerenit north america (engelska)\nitalienska nationella och regionala parker (engelska)"