"die duitse nasionale rugbyspan (duits: deutsche rugby-union-nationalmannschaft) is die nasionale rugbyspan wat duitsland in internasionale wedstryde (toetswedstryde) verteenwoordig. rugby word in duitsland geadministreer deur die duitse rugbybond (duits: deutscher rugby-verband, drv) wat in 1900 gestig is. hulle dra die bynaam \u201cswart arende\u201d (schwarze adler), ontleen aan die wapendier van die land, die bondsarend. duitsland word deur w\u00eareldrugby as \u2019n vlak drie-span erken. die duitse rugbyspan is tans (september 2023) 32ste op w\u00eareldrugby se w\u00eareldranglys gelys.duitsland is reeds op die olimpiese somerspele 1900 in parys deur die sc frankfurt 1880 verteenwoordig en het die silwermedalje met groot-brittanje gedeel. die span het in 1927 sy eerste internasionale wedstryd teen frankryk gespeel. in 1934 was duitsland een van die stigtingslede van die f\u00e9d\u00e9ration internationale de rugby amateur (fira, nou rugby europa) wat as mededinger tot die destydse eksklusiewe, angel-saksies oorheersde internasionale rugbyraad (irr, nou w\u00eareldrugby) gestig is. duitsland speel die meeste van sy toetswedstryde tydens die europese rugbykampioenskap, waar hulle met ander opkomende rugbyspanne meeding. die nasionale span se beste prestasies tot dusver is die derde plek in onderskeidelik 1952 en 2018. duitsland kon tot dusver nog nie vir \u2019n rugbyw\u00eareldbekertoernooi kwalifiseer nie.\nvan 1951 tot 1990 het die duitse demokratiese republiek oor sy eie nasionale rugbyspan beskik; albei spanne het egter nooit ontmoet nie.\n\n\n== beheerliggaam ==\ndie beheerliggaam vir rugby in duitsland is die duitse rugbybond (duits: deutscher rugby-verband, drv) met sy hoofkantoor in heidelberg. die drv is op 4 november 1900 gestig en het in 1988 by die internasionale rugbyraad (irr, nou w\u00eareldrugby) aangesluit. daarbenewens is die drv \u2019n stigtingslid van die kontinentale beheerliggaam f\u00e9d\u00e9ration internationale de rugby amateur (fira; nou rugby europa).die hoogste rugbyliga in duitsland is die rugby-bundesliga wat in 1971 gestig is en waaraan 16 spanne deelneem. daaronder word die tweede bundesliga tussen 18 spanne in drie plaaslike groepe en in die 13 plaaslike beheerliggame se ligas beslis. die meeste spelers van die duitse nasionale span is uit di\u00e9 liga afkomstig. van die ander spelers is veral in frankryk aktief.\nnaas die amptelike nasionale span roep die drv ook ander keurspanne byeen. nes ander rugbynasies beskik duitsland oor \u2019n o/20-nasionale span wat aan die europese en w\u00eareldrugby o/20-kampioenskap deelneem. kinders en jongmense word aan rugby bekend gestel veral deur klubs, skoolsportorganisasies en plaaslike beheerliggame, wat in die duitse rugbyjeug saamgevat is.\n\n\n== geskiedenis ==\n\n\n=== invoering en vestiging van rugby ===\nwelvarende britte se nakomelinge het rugby na duitsland gebring. van die jong mans het in die duitse bond bekende privaat ho\u00ebrskole besoek of in heidelberg gestudeer, ander het in die residensi\u00eble stad hannover hul milit\u00eare diensplig verrig en in hul vrye tyd \u2019n vroe\u00eb weergawe van rugby gespeel. die universiteit heidelberg beweer, dat hulle rondom 1850 as eerste instelling hul studente rugby aangebied het. in die plaaslike badiese dialek noem die jong mense in die stad die spel ook durchtragerles. william cail word as diegene beskou wat rugby in 1865 in bad cannstatt ingevoer het. onafhanklik daarvan, waar en wanneer rugby vir die eerste keer gespeel is, het die eerste duitstalige teks oor di\u00e9 sport in 1875 verskyn. op vroe\u00eb pogings, om \u201cdie wette van sokker soos gespeel by rugbyskool\u201d (the laws of football as played at rugby school) te verduidelik, het joernale en niefiksieboeke gevolg, waarin na die sport verwys is.rugbyondersteuners het betrokke geraak by reeds bestaande sportklubs, wat verskeie sportsoorte aangebied het, en eie afdelings gestig. daar was ook klubs wat verskeie balsporte saam aangebied het. die vroegste bekende voorbeeld hiervoor is die in 1878 deur die destyds sowat 15-jarige leerling ferdinand wilhelm fricke en 24 van dieselfde ouderdom gestigte duitse sportklub hannover 78. in 1891 het heidelbergse studente onder aanleiding van hul onderwyser edward hill ullrich by die heidelbergse roeiklub \u2019n rugbyafdeling gestig. sedertdien word albei stede, saam met die ryn-main-streek, as duitsland se rugbyvestings beskou.die vroegste probeerslag om \u2019n nasionale rugbybeheerliggaam te stig dateer uit 1886, toe verskeie noord-duitse klubs die duitse rubyvoetbalbond gestig het. nadat di\u00e9 probeerslag egter misluk het, het die dsv hannover 78 aangesluit by die duitse sokker- en krieketbond (deutscher fu\u00dfball- und cricket bund), terwyl suid-duitse klubs by die suid-duitse sokkerunie (s\u00fcddeutsche fu\u00dfball-union) aangesluit het. tydens \u2019n \u201crugbydag\u201d in heidelberg op 13 februarie 1898 het ullrich hom beywer vir nouer bande tussen suid- en noord-duitse klubs en die stigting van \u2019n nasionale beheerliggaam, waarvoor hy egter min ondersteuning gekry het. nadat di\u00e9 voorstel verder bespreek is, het tydens die \u201crugbydag\u201d op 11 maart 1900 in hannover 19 klubs ooreengekom, om in die toekoms saam op te tree, die rugbywette in duits te vertaal, die eerste noord-suid-wedstryd te re\u00ebl en by die enkele weke vroe\u00ebr gestigte duise sokkerbond (deutscher fu\u00dfball-bund, dfb) aan te sluit.\n\n\n=== eerste internasionale verskynings ===\nreeds aan die olimpiese somerspele 1900, wat in 1900 saam met die w\u00eareldtentoonstelling in parys gehou is, het \u2019n duitse span deelgeneem en n\u00e1 \u2019n 17\u201327-nederlaag teen die gasheer frankryk met groot-brittanje die tweede plek beklee. pleks van \u2019n nasionale span, wat weens die gebreek aan \u2019n nasionale beheerliggaam nog nie bestaan het nie, het die sc frankfurt 1880 deelgeneem. op 4 november 1900 is die duitse rugbyvoetbalbond (deutscher rugby-fu\u00dfball-bund) as \u2019n eie afdeling gestig binne die dfb, met fricke van die dsv hannover 78 as eerste voorsitter. presies een jaar later het die rugbyafdeling sy bande met die dfb gebreek en homself hergestig as duitse rugbybond (deutscher rugby-verband, drv). in 1909 is die duitse rugbykampioenskap vir die eerste keer beslis. hoewel die rugbysport in frankryk aanvanklik stadiger ontwikkel het, het dit met pierre de coubertin, die stigter van die moderne olimpiese spele, \u2019n invloedryke ondersteuner gehad, wat homself beywer het vir \u2019n spoedige verspreiding. in duitsland het s\u00f3 \u2019n prominente ondersteuner egter ontbreek, waarvolgens die ontwikkeling lank stagneer en spoedig agter sokker s\u2019n teruggeval het.van die beheerliggaam se stigting tot die eerste amptelike toetswedstryd het dit meer as twee en \u2019n half dekades geneem. dit is op 17 april 1927 op stade olympique in die paryse voorstad colombes teen die franse nasionale span gespeel en het in \u2019n 5\u201330-nederlaag ge\u00ebindig. vier weke later het die duitsers op 15 mei in frankfurt met 17\u201316 teen die franse gese\u00ebvier. op 1 maart 1928 het die derde ontmoeting tussen albei spanne in hannover meer as 14 000 toeskouers gelok, tot op hede die rekord vir \u2019n rugbywedstryd in duitsland. duitsland het n\u00e1 frankryk homself as die naasbeste nasionale span op die europese vasteland gevestig. in die jaarlikse ontmoetings tussen albei spanne was die resultate aanvanklik heelwat ten gunste van die franse, maar mettertyd het van die uitslae al hoe skraler geword. in 1929 het die duitsers vir die eerste keer te staan gekom teen spanje, in 1931 teen tsjeggo-slowakye en in 1933 teen nederland. \n\n\n=== nasionaalsosialisme en naoorlogse tydperk ===\nas gevolg van die nsdap se magsoorname in januarie 1933 en die aansluitende gelykskakeling is die drv nes al die ander duitse beheerliggame met dwang in nazi-duitsland se sportsambreelorganisasie ingelyf. binne die nasionaal-sosialistiese ryksbond vir liggaamlike oefening was dit ondergeskik aan die professionele kantoor 2, wat ook toesig gehou het oor sokker en krieket. die destydse drv-voorsitter hermann meister het as \u2019n oortuigde kampvegter van \u2019n verenigde europa en \u2019n frankofiel te vergeefs gepoog, om aan sy ideale te voldoen, maar rugby het teen die ideologiese instrumentalisering nie meer weerstand ontbied as enige ander sportsoort nie. soos in engeland was rugby destyds veral die ho\u00ebr middelklas se sportsoort. onder die nasionaalsosialiste en veral onder die sa het sekere kringe op \u2019n sterker ondersteuning en verspreiding gemik. volgens hulle was rugby die \u201cmees manhaftige groot vegspel\u201d, wie se \u201cinvoering op skole en jeugorganisasies [\u2026] ten sterkste aanbeveel\u201d word. die vernaamste ondersteuner was albert speer wat die spel op skool in heidelberg leer ken het. nogtans is rugby as \u201cte engels\u201d beskou en deur sokker en die doelgerig bevorderde handbal oorvleuel.n\u00e1 frankryk se tydelike skorsing uit die vyfnasies is op inisiatief van die franse rugbyfederasie die w\u00eareldbeheerliggaam f\u00e9d\u00e9ration internationale de rugby amateur (fira) gestig as mededinger tot die destydse eksklusiewe, angel-saksies oorheersde internasionale rugbyraad (irr, nou w\u00eareldrugby). die drv het op 2 januarie 1934 een van die stigtingslede geword. twee jaar later, tydens die eerste fira-toernooi 1936 in berlyn (die europese rugbykampioenskap se voorloper), het die duitsers n\u00e1 \u2019n oorwinning teen itali\u00eb in die halfeindrondte die eindstryd gehaal, wat deur frankryk met 19\u201314 gewen is. ook in 1936 het die duitsers vir die eerste keer roemeni\u00eb en in 1937 belgi\u00eb ontmoet. tydens die fira-toernooi 1937 in parys het hulle die halfeindstryd teen itali\u00eb verloor en tydens die fira-toernooi 1938 in boekarest het hulle na frankryk die tweede plek behaal. op 27 maart 1938 het duitsland in frankfurt sy tweede en tot op hede laaste oorwinning teen frankryk aangeteken. die laaste toetswedstryd gedurende die nazi-bewind was in mei 1940 weg teen itali\u00eb.\ndie tweede w\u00eareldoorlog het vir die duitse rugbysport verwoestende gevolge gehad, aangesien 16 nasionale spelers in di\u00e9 oorlog dood is. van di\u00e9 verlies kon die duitse nasionale rugbyspan nie herstel nie. die naoorlogse tydperk se sosiale omwentelinge het die vooruitgang wat voor die oorlog behaal is, grootliks ongedaan gemaak. rugby was al sy finansi\u00eble ondersteuning kwyt en het die meeste van sy gewildheid verloor, wat dit voorheen verwerf het. van die vestings is slegs heidelberg, later die amerikaanse gewapende magte se hoofkwartier in wes-duitsland, gespaar in die bomaanvalle. die eerste internasionale rugbywedstryd in die naoorlogse tydperk is op 13 maart 1946 sonder duitse deelname gehou, toe tydens die victory internationals in wuppertal die britse rynle\u00ebr en die nieu-seelandse ekspedisiemag ontmoet het. dit het etlike jare geneem vir die drv en die plaaslike beheerliggame om hulleself te herorganiseer. in die 1947/48-seisoen is die duitse rugbykamioenskap hervat. as gevolg van die duitse deling is in 1950 in die duitse demokratiese republiek by die duitse sokkerbond die tegniese komitee vir rugby gestig, wat een jaar later sy eie nasionale span byeengeroep en in 1958 homself in duitse rugbysportbeheerliggaam (deutscher rugby-sportverband, drsv) hernoem het.\n\n\n=== gedurende die duitse deling ===\ndie duitse nasionale span, wat slegs die federale republiek verteenwoordig het, het op 2 maart 1952 in hannover sy eerste toetswedstryd n\u00e1 \u2019n pouse van amper twaalf jaar tydens die europese rugbybeker 1952 gespeel en belgi\u00eb met 16\u20139 geklop. een maand later het in padua \u2019n 6\u201314-nederlaag teen itali\u00eb gevolg, waarvolgens hulle die derde plek behaal het. ook van 1952 af en tot in die middel-1980\u2019s was jaarlikse wedstryde teen spanne van die britse rynle\u00ebr en die britse lugmag \u2019n vaste deel in die speelprogram. die nasionale span het dadelik besef dat hulle weens die oorlogsgevolge en die opponente se konsekwente ontwikkelingswerk hul eens goeie posisie kwyt was. byvoorbeeld is van 1954 tot 1977 jaarliks \u2019n wedstryd teen die franse gespeel, wat altyd met \u2019n reserwespan uitgedraf en nogtans elke wedstryd gewen het (met uitsondering van \u2019n gelykopuitslag in 1958). itali\u00eb en roemeni\u00eb was ook op \u2019n ander vlak, terwyl spanje as \u2019t ware gelykop was. in september 1956 het die duitsers \u2019n toer na die verenigde koninkryk onderneem, waartydens hulle die drie wedstryde teen die klubs cardiff rfc, swansea rfc en harlequins swak verloor het.toe die fira die europese rugbykampioenskap n\u00e1 \u2019n onderbreking van meer as tien jaar hervat het (onder deelname van noord-afrikaanse spanne), het die duitsers begin in die eerste afdeling. n\u00e1 \u2019n oorwinning teen tsjeggo-slowakye en \u2019n gelykop teen itali\u00eb het hulle tydens die fira-nasiesbeker 1965/66 die vierde plek beklee. die laaste plek in 1967/68 het nog geen gevolge ingehou nie, maar n\u00e1 die fira-nasiesbeker 1968/69 is hulle afgeskakel. pleks om in die tweede afdeling aan te pak, het hulle vir sekere jare nie aan die toernooi deelneem nie en slegs op internasionale wedstryde gefokus. in 1971 het drv die rugby-bundesliga gestig, wat die aparte noord- en suid-kampioenskappe vervang het. die hoop op meer belangstelling is egter nie vervul nie en rugby het \u2019n nissportsoort gebly. die duitsers het op 3 november 1972 in boekarest \u2019n groot verrassing aangeteken, toe hulle die as heelwat ho\u00ebr geagte roemene met 11\u201310 geklop het \u2013 slegs een week nadat hulle teen tsjeggo-slowakye een van hul ergste nederlae nog gely het.n\u00e1 \u2019n herstrukturering van die fira-beker het duitsland weer aan di\u00e9 toernooi deelgeneem, tydens die fira-beker 1973/74 in die tweede afdeling begin en in die derde plek onder vyf deelnemers ge\u00ebindig. tydens die fira-beker 1974/75 het duitsland vir die eerste keer \u2019n nie-europese span ontmoet en op 13 april 1975 in heidelberg marokko met 19\u201311 geklop. die span het tydens die fira-beker 1980/81 met die bevordering na die fira-beker se eerste afdeling \u2019n groot sukses behaal. tussen 1981 en 1983 het duitsland tien wedstryde op di\u00e9 vlak gespeel, waarvan hulle slegs di\u00e9 teen die sowjetunie kon wen, waarvolgens hulle weer na die tweede afdeling afgeskakel is. n\u00e1 die fira-beker 1983/84 het hulle \u2019n verdere afskakeling na die derde afdeling in die gesig gestaar. duitsland het dit vrygespring n\u00e1 nog \u2019n herstrukturering n\u00e1 die fira-beker 1984/85, toe die fira die tweede en derde afdeling saamgevat het. in 1984 is die drv deur die sowjetse beheerliggaam genooi vir \u2019n toernooi in moskou teen die nasionale spanne van die sowjetunie en pole, asook die sowjetse vakbondfederasie se keurspan; die duitsers het al hul wedstryde verloor en in die laaste plek ge\u00ebindig.gedurende die koue oorlog het die drv herhaaldelik na nouer bande met die oos-duitse rugbysport gestreef. hulle het by die duitse gimnastiek- en sportfederasie (deutscher turn- und sportbund, dtsb), wat oorgeskik was aan die drsv, meermale aangeklop vir toetswedstryde tussen albei nasionale spanne, wat deur die dtsb egter elke keer van die hand gewys is. nadat \u2019n gesamentlike keurspan van bsg lok berlyn en bsg post berlyn in 1985 tydens \u2019n toernooi in olomouc teen die berlynse sportklub gespeel het, het die dtsb sy geaffilieerde spanne verbied om aan internasionale toernooie met wes-duitse spanne deel te neem. in november 1988 het die drv as 38 lid by die internasionale rugbyraad (irr, sedert 2014 w\u00eareldrugby) aangesluit, waarvolgens duitsland een jaar later aan die rugbyw\u00eareldbeker 1991-kwalifisering kon deelneem. hulle het hul enigste kwalifiseringswedstryd, wat deel was van die fira-beker 1989/90, op 17 september 1989 in heidelberg teen nederland met 6\u201312 verloor, waarmee hulle uitgeskakel is.\n\n\n=== n\u00e1 die hereniging ===\ndie laaste toetswedstryd voor die duitse hereniging was in julie 1990 weg in windhoek teen die span van die onlangs onafhanklike namibi\u00eb en het in \u2019n swak 9\u201354-nederlaag ge\u00ebindig. in desember dieselfde jaar het die drsv homself ontbind en die oos-duitse klubs het aangesluit by die drv, wat tot die stigting van die tweede bundesliga gelei het. aan die fira-beker 1990\u20131992 het duitsland deelgeneem met \u2019n herenigde nasionale span, wat in die eerste vyf wedstryde daarin geslaag het om onoorwonne te bly. ondanks \u2019n wegnederlaag teen belgi\u00eb het hulle die eerste plek in hul groep behaal. pleks van \u2019n gewone regstreekse bevordering na die fira-beker 1992\u20131994 se eerste afdeling moes duitsland aan \u2019n kwalifisering deelneem. op \u2019n oorwinning teen belgi\u00eb het nederlae teen rusland, marokko en die franse reserwespan gevolg, waarvolgens die span in die daaropvolgende fase nie om die titel meegeding het nie, maar om die sesde plek. dit het hulle n\u00e1 \u2019n nederlaag in die eerste wedstryd teen tunesi\u00eb, maar ook oorwinnings teen belgi\u00eb, marokko en portugal bespreek. die duitsers het in mei 1993 die rugbyw\u00eareldbeker 1995-kwalifisering in die tweede rondte met oorwinnings teen litaue en letland begin. een jaar later het hulle in die derde rondte egter swak nederlae teen beide roemeni\u00eb en rusland gely.\ndie goeie resultaat in die fira-beker 1992\u20131994 se tweede fase het egter niks meegebring nie, aangesien die fira die europese toernooi weereens herstruktureer het, waarvolgens duitsland tydens die fira-beker 1994\u20131997 in die tweede afdeling aangebly het. hul wenrekord was gebalanseerd: op oorwinnings teen tsjeggi\u00eb en denemarke het nederlae teen georgi\u00eb en nederland gevolg, waarmee hulle die derde plek beklee het. die jare van 1997 tot 1999 was \u2019n tyd van veranderinge in europese rugby, aangesien fira homself onder die irb as vastelandse beheerliggaam geskik en gelyktydig die nie-europese lede ontslaan het. buitendien het met frankryk en itali\u00eb die twee sterkste spanne nie meer aan die europese kampioenskappe deelgeneem nie. om di\u00e9 redes is ander toernooie beslis, wat nie as vastelandse kampioenskappe geag is nie. in die fira-toernooi 1996/97 se eerste rondte het die duitsers in groep a na spanje en belgi\u00eb die derde plek beklee. daarna het hulle om die negende plek meegeding, wat hulle n\u00e1 oorwinnings teen denemarke en tsjeggi\u00eb behaal het. tydens die aansluitende rugbyw\u00eareldbeker 1999-kwalifisering, wat in die wintersemester 1997/98 beslis is, kon die duitsers die eerste rondte vryspring. in die tweede rondte het hulle eers andorra en tsjeggi\u00eb geklop, maar toe teen beide portugal en spanje verloor, waarvolgens hulle met hul derde plek die volgende rondte misgeloop het.tydens die fira-toernooi 1998/99 het duitsland sy wedstryde teen tunisi\u00eb, luxemburg en belgi\u00eb gewen, terwyl die wedstryd teen joego-slawi\u00eb weens die kosovo-oorlog afgelas moes word. daarmee het die span sy groep gewen, waarmee hulle die europese nasiesbeker 1999/2000 se tweede afdeling gehaal het, die eerste toernooi van die europese toernooi se nuwe formaat. duitsland het die eerste wedstryd teen oekra\u00efne gewen, maar hulle het die ander wedstryde teen rusland, kroasi\u00eb en denemarke verloor. ter geleentheid van die duitse rugbybond se 100ste verjaarsdag het die nasionale span op 12 augustus 2000 op die eilenriedestadion in hannover te staan gekom teen die barbarians, die w\u00eareld se bekendste uitnodigingspan; di\u00e9 wedstryd het in \u2019n 19\u201347-nederlaag ge\u00ebindig. die europese nasiesbeker 2001/02 was gelyktydig die rugbyw\u00eareldbeker 2003-kwalifisering se tweede fase. n\u00e1 oorwinnings teen denemarke en letland, maar ook nederlae teen swede en pole het hulle die tweede plek behaal, waarmee hulle egter die volgende rondte misgeloop het. ook tydens die europese nasiesbeker 2002\u20132004 het die duitsers die tweede plek behaal. \n\ndie europese nasiesbeker 2004\u20132006 het gelyktydig as die rugbyw\u00eareldbeker 2007-kwalifisering se eerste deel gedien. duitsland het n\u00e1 oorwinnings teen moldowa, luxemburg, denemarke en oostenryk die eerste plek in hul groep behaal en daarmee die derde rondte bespreek. hulle het dit n\u00e1 oorwinnings teen malta, serwi\u00eb en montenegro, kroasi\u00eb en belgi\u00eb ook beklink. daarna het die duitsers teen spanje om die bevordering na die eerste afdeling gespeel. hulle het die tuiswedstryd in heidelberg met 18\u20136 gewen. die wegwedstryd in madrid het egter in \u2019n 10\u201336-nederlaag ge\u00ebindig, waarmee hulle uit die rugbyw\u00eareldbekerkwalifisering geskakel is. daarmee is ook \u2019n wenreeks van nege wedstryde be\u00ebindig, tot op hede die duitse nasionale span se langste wenreeks. tydens die europese nasiesbeker 2006\u20132008 het duitsland belgi\u00eb, moldowa, oekra\u00efne en nederland ontmoet. op twee wegnederlae teen die moldawi\u00ebrs en belge het ses oorwinnings gevolg. die duitsers het die toernooi op die eerste plek afgesluit en hulle is sodoende na die eerste afdeling bevorder. op 28 april 2007 het die tuiswedstryd teen nederland op rudolf-kalweit-stadion in hannover 8 123 toeskouers gelok, die hoogste gehoor vir \u2019n rugbywedstryd in duitsland sedert die tweede w\u00eareldoorlog.\n\n\n=== mislukte saamwerking met die wra ===\nin oktober 2007 het die switsers-duitse entrepreneur hans-peter wild, die eienaar van die drankhandelsmerk capri-sun, die niewinsgewende wild rugby academy \u2013 stiftung zur f\u00f6rderung des rugbysports (wra) gestig. deur kennisoordrag sou rugby in duitsland bevorder word en meer gewildheid verkry, waarvoor hy oor die jare heen sowat 20 miljoen euro bel\u00ea het. aanvanklik was die fokus op die ontwikkelling van junior- en massasport, vergesel deur verskeie skool- en klubprojekte. deur doelgerigte ontwikkelingswerk sou die duitse nasionale span by die w\u00eareldklas aansluit. aanvanklik is op die aanbly in die afdeling tydens die europese nasiesbeker 2008\u20132010 gemik, wat ook deel gevorm het van die rugbyw\u00eareldbeker 2011-kwalifisering. hierdie voorneme was egter moeilik, aangesien die eerste vyf wedstryde almal in nederlae ge\u00ebindig het. nogtans was daar ook vordering sigbaar, byvoorbeeld in \u2019n oorwinning tydens \u2019n vriendskaplike wedstryd teen hongkong in november 2009. met die erkenning van sewesrugby as \u2019n olimpiese sportsoort het die drv nou ook federale ondersteuning geniet. buitendien het die bundeswehr ingestem, om agt tot tien spelers in sy sportbevorderingsgroep in te skryf. in die toernooi se verdere verloop het duitsland weer al sy wedstryde verloor en is afgeskakel, waarvolgens die hoofafrigter rudolf finsterer n\u00e1 tien jaar bedank het.onder sy opvolger torsten schippe het duitsland die europese nasiesbeker 2010\u20132012 in afdeling 1b begin. n\u00e1 \u2019n teleurstellende eerste helfte van die toernooi, waartydens die span slegs een van sy vyf wedstryde kon wen, het hulle in die tweede helfte aansienlik verbeter en drie wedstryde gewen, waardeur hulle die toernooi in die vierde plek afgesluit het. tydens die europese nasiesbeker 2012\u20132014 het die duitsers alles in die stryd gewerp vir \u2019n bevordering na die afdeling 1a. ondanks wegnederlae teen pole en moldowa het hulle daarin geslaag. hulle het al die agt ander wedstryde gewen en die toernooi in die eerste plek afgesluit. schippe het in april 2013 as hoofafrigter bedank en beroepsverpligtinge aangevoer. hy is opgevolg deur sy adjunkafrigter, die suid-afrikaner kobus potgieter wat by die wra aangestel was. hierdie verbintenis was nou verwant aan die groter betrokkenheid van die wra, wat deur die voormalige hoofafrigter robert mohr aangevoer is en van 2014 af die drv se \u201cpremiumvennoot\u201d was. as wenner van sy groep is duitsland toegelaat om in die rugbyw\u00eareldbeker 2015-kwalifisering se uitspeelwedstryd te speel. op 10 mei 2014 het die span weg teen nederland te staan gekom en met 17\u20137 gese\u00ebvier. twee weke later het hulle die kans gehad om teen rusland vir die laaste uitspeelrondte te kwalifiseer. in hamburg het hulle ietwat verrassend tot in die 77ste minuut met 20\u201317 voorgeloop, maar hulle het toe kort voor die wedstryd se einde twee drie\u00eb afgestaan en met 20\u201331 verloor, waarmee hulle uitgeskakel is.\ntydens die europese nasiesbeker 2014\u20132016 was hulle van voorneme om in die afdeling aan te bly. die duitsers het in februarie en maart 2015 al hul vyf wedstryde verloor en voorlopig die laaste plek beklee. met finansi\u00eble bystand deur die wra het hulle aan die einde van die jaar \u2019n kort toer na suid-amerika aangepak. hulle het twee wegwedstryde teen brasili\u00eb gespeel in blumenau en s\u00e3o paulo, wat hulle albei kon wen. tydens die tweede helfte van die europese nasiesbeker in februarie en maart 2016 het die duitsers swak nederlae teen georgi\u00eb, rusland en roemeni\u00eb gely, maar hulle kon ook portugal klop en het teen spanje gelykop gespeel, waarvolgens hulle met hul vyfde plek in die hoogste afdeling aangebly het. tydens die 2016 eindjaarrugbytoetsreeks het hulle uruguay en twee keer brasili\u00eb gehuisves, en kon al drie wedstryde wen. in die eerste wedstryd tydens die europese rugbykampioenskap 2016/17 het die duitsers in offenbach am main \u2019n verrassende 41\u201338-oorwinning teen roemeni\u00eb aangeteken. hulle is weer deur georgi\u00eb, spanje en rusland verslaan, maar hulle kon belgi\u00eb klop en het in die eerste afdeling aangebly.naas die wra het hans-peter wild ook die heidelbergse roeiklub ondersteun, wat vir die europese rugby-uitdaagbeker gekwalifiseer het. in junie 2017 het hy ook die paryse tradisionele klub stade fran\u00e7ais oorgeneem. die europese professionele klubrugby, wat toesig hou oor die europese bekertoernooie, het daarop aangedring, dat hy weens \u2019n moontlike belangebotsing van een tan die twee klubs afstand doen, waarna hy stade fran\u00e7ais gekies het. \u2019n kort rukkie later het die sedert \u2019n geruime tyd aanhoudende konflik tussen wild en die beheerliggaam oor die nasionale span se bemarking ge\u00ebskaleer, waarvolgens die wra in augustus die vennootskap met die beheerliggaam be\u00ebindig het. vir die nasionale span het dit ingrypende gevolge gehad, aangesien amper al die spelers en afrigters by die wra aangestel was en in die rugby-bundesliga vir die heidelbergse roeiklub gespeel het. uit solidariteit met wild, wat op \u2019n meer professionelle beheerliggaam aangedring het, het hulle in november begin staak. die drv moes op kort kennisgewing \u2019n heeltemal nuwe span saamstel. di\u00e9 span was tydens die europese rugbykampioenskap 2018, wat saam met die vorige jaar se toernooi ook in aanmerking gekom het vir die rugbyw\u00eareldbeker 2019-kwalifisering, heeltemal oorlaai en het al hul vyf wedstryde swak verloor, hoewel hulle met die uruguaan pablo lemoine \u2019n internasionaal ervare voorlopige afrigter kon aanstel. wild het die beheerliggaam van \u201cdiepste amateurisme\u201d en \u2019n gebrek aan wil en vaardighede beskuldig. hy moes glo selfs die drv met 80 000 euro help om dit teen bankrotskap te beskerm. wild het die wra in junie 2018 gelikwideer, en hy het ook die beplande uitbreiding van die opvoedingsentrum in heidelberg gekanselleer.\n\n\n=== verdere ontwikkeling ===\ndrie maande n\u00e1 die einde van die europese rugbykampioenskap 2018 het die duitsers die onverwagte kans gehad om wel vir die rugbyw\u00eareldbeker 2019 te kwalifiseer. nadat die nasionale rugbyspanne van belgi\u00eb, roemeni\u00eb en spanje tydens hul kwalifiseringsrondtes ontoelaatbare spelers ingespan het, is hulle op 15 mei 2018 deur rugby europa vir elke wedstryd met hierdie spelers beboet met puntaftrekking. vervolgens het rusland onmiddellik vir die rugbyw\u00eareldbeker 2019 gekwalifiseer, terwyl duitsland, ondanks redelik ho\u00eb nederlae, die volgende rondte gehaal het. die gereelde spelers het op baie kort kennisgewing na die nasionale span teruggekeer en hulle \u2019n 16\u201313-oorwinning teen portugal in heidelberg laat aanteken. in die daaropvolgende uitspeelwedstryd het die duitsers samoa ontvang. die meermalige rugbyw\u00eareldbekerdeelnemer het aan sy status as gunsteling voldoen; hulle het die tuiswedstryd in apia en die wegwedstryd in heidelberg maklik gewen. vervolgens kon duitsland slegs vir die hooftoernooi kwalifiseer tydens die uitspeelrondte, wat in november 2018 in marseille beslis is. in voorbereiding daarop het die drv die engelse mike ford as nuwe hoofafrigter aangestel. die duitsers kon die gunsteling hongkong met 26\u20139 klop. met die daaropvolgende 10\u201329-nederlaag teen kanada is hulle egter uitgeskakel. n\u00e1 die 43\u20136-oorwinning teen kenia in die laaste wedstryd kon hulle nietemin die toernooi in die tweede plek afsluit.tydens die europese rugbykampioenskap 2019 het die duitsers al hul vyf wedstryde verloor, waarvolgens hulle op 15 junie 2019 in die relegasie teen portugal moes speel. in frankfurt het hulle \u2019n 32\u201337-nederlaag gely en is vervolgens afgeskakel. gevolglik het die beheerliggaam, wat steeds finansieel siek was, in september 2019 die hoofafrigter ford tydelik vervang deur die voormalige nasionale spelers mark kuhlmann en alexander widiker. reeds in januarie 2020 is altwee deur die suid-afrikaners melvine smith en byron schmidt vervang, toe in september dieselfde jaar kuhlmann as hoofafrigter aangestel is. as gevolg van die baie veranderinge is die afwaartse neiging ook in die laer rugby europa trofee 2019/20 voortgesit. op \u2019n oorwinning het twee nederlae gevolg (waaronder vir die eerste keer teen switserland), voordat die toernooi in maart 2020 weens die w\u00eareldwye covid-19-pandemie afgelas moes word. die internasionale speelprogram is toe tot in oktober 2021 gekniehalter. tydens die rugby europa trofee 2021/22 het duitsland slegs die derde plek behaal, maar baat gevind by \u2019n herstrukturering van die toernooi, waarvolgens hulle in die 2022/23-seisoen kon deelneem aan die europese rugbykampioenskap, waartydens die span die sesde plek onder agt deelnemers beklee het.\n\n\n== trui, kenteken en bynaam ==\nduitsland speel tradisioneel in \u2019n swart trui met swart broeke en swart sokkies. hul alternatiewe trui is wit met wit broeke en wit sokkies.\ndie huidige truiverskaffer is die italiaanse sportuitruster macron en die truiborg is die duitse logistieke maatskappy dhl. die beheerliggaam se kenteken verskyn op die regterbors, die truiverskaffer se kenteken links en die borgkenteken in die middel.\ndie beheerliggaam duitse rugbybond se kenteken toon die woord rugby met die belettering deutscher rugby verband in duitse onder die nasionale kleure swart-rooi-goud, met die afkorting drv links aan in \u2019n gestileerde rugbybal. die nasionale span se bynaam is \u201cswart arende\u201d (schwarze adler), ontleen aan die wapendier van die land, die bondsarend.\n\n\n== tuisstadions ==\nduitsland se tuiswedstryde word oorwegend in die rugbyvestings hannover en heidelberg gespeel. in die hannoverse rudolf-kalweit-stadion en die heidelbergse fritz-grunebaum-sportpark is ongeveer dieselfde aantal tuiswedstryde gespeel, baie meer as in al die ander duitse stede.\n\n\n== aanhangersklub ==\nop 10 mei 2013 is in die heidelbergse duitse rugbysportmuseum die niewinsgewende vereniging freunde der deutschen rugby-nationalmannschaft e.v. gestig en \u2019n raad van drie lede gekies. di\u00e9 vereniging ondersteun die duitse rugbybond se nasionale spanne (mans, o/19 en o/23) se sportiewe aktiwiteite in die nie-olimpiese vyftienrugby op verskeie maniere. dit samel fondse in deur lidmaatskapfooie, skenkings en borgskapondersteuning om hierdie spanne te help finansier wat betrokke is by die rugby europa en w\u00eareldrugby-toernooie.\n\n\n== toetswedstryde ==\nduitsland het 162 van sy 340 toetswedstryde gewen, \u2019n wenrekord van 47,65%. duitsland se statistieke in toetswedstryde teen al die lande, in alfabetiese volgorde, is soos volg (korrek in maart 2023):\n\n\n== rekords ==\n\n\n=== w\u00eareldbekerrekord ===\nduitsland kon tot dusver nog nie vir \u2019n rugbyw\u00eareldbekertoernooi kwalifiseer nie.\n\n\n=== olimpiese spele ===\nvyftienrugby was slegs vier keer \u2019n olimpiese sportsoort. tydens die eerste toernooi het die duitse span die tweede plek behaal.\n\n1900: tweede plek\n1908: geen deelname nie\n1920: geen deelname nie\n1924: geen deelname nie\n\n\n=== europese rugbykampioenskap ===\ndie duitse nasionale span neem sedert 1952 aan die europese rugbykampioenskap deel, meestal in die tweede afdeling. hulle het sedertdien nog nie \u2019n toernooi gewen nie en twee keer in die derde plek ge\u00ebindig.\n\n\n=== ander toetswedstryde ===\nin teenstelling met die meeste ander rugbynasies het die duitsers gedurende die amateurtydperk min oorsese toere onderneem. deesdae is toetswedstryde teen die spanne van die suidelike halfrond tweekeer per jaar moontlik. gedurende juniemaand se midjaarrugbytoetsreeks reis duitsland na die suidelike halfrond en gedurende novembermaand se eindjaarrugbytoetsreeks tree duitsland as gasheer op. in teenstelling met die meeste ander rugbylande speel duitsland nie vir enige trofee teen sy opponente nie.\n\n\n== spelers ==\n\n\n=== huidige span ===\ndie volgende spelers het duitsland se span gevorm tydens die europese rugbykampioenskap 2022:\n\n\n=== spelerstatistieke ===\nvervolgens die belangrikste statistieke van duitsland se spelers. die spelers wat met * gekenmerk is, is nog aktief en kan hul statistieke verbeter.\n(korrek teen: september 2023)\n\n\n== afrigters ==\ndie volgende persone het al as hoofafrigters van die duitse nasionale rugbyspan gedien:\n\n\n== sien ook ==\n\nduitse nasionale krieketspan\nduitse nasionale sokkerspan\n\n\n== verwysings ==\n\n\n== verdere leesstof ==\n(en)  huw richards (2007). a game for hooligans: the history of rugby union. edinburg: mainstream publishing. isbn 978-1-84596-255-5.\n(en)  richard bath (1997). the complete book of rugby. seven oaks. isbn 1-86200-013-1.\n(de)  claus-peter bach: 100 jahre deutscher rugby-verband. vermoedelik uitgegee deur: gehrden-leveste (schroeder-verlag), 2000. (statistieke en afrigters tot in 1999).\n\n\n== eksterne skakels ==\n(de)  amptelike webwerf van die duitse rugbybond\n(de)  totalrugby.de rugbygemeenskap met omvattende statistieke oor die nasionale span en sy spelers\n(en)  duitsland by w\u00eareldrugby"