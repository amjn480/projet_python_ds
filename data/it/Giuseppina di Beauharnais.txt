Marie-Josèphe-Rose Tascher de La Pagerie, meglio nota come Giuseppina di Beauharnais (Les Trois-Îlets, 23 giugno 1763 – Parigi, 29 maggio 1814), è stata la prima moglie dell'imperatore Napoleone I dal 1796 al 1809. Come tale, fu imperatrice consorte dei francesi dal 1804 al 1809 e regina d'Italia dal 1805 al 1809.
Soprannominata "la bella Creola", Giuseppina nacque in una grande proprietà della Martinica. Arrivò in Francia grazie al suo matrimonio nel 1779 con Alessandro di Beauharnais, che divenne una figura di rilievo nella Rivoluzione francese e che venne poi ghigliottinato nel 1794 durante il Terrore. Frequentando i salotti parigini, incontrò il generale Bonaparte, con cui si risposò. Questo secondo matrimonio le permise di diventare imperatrice, ma si scontrò spesso con la sua nuova famiglia e non riuscì a dare al marito un erede. Napoleone divorziò e lei si ritirò nel suo dominio della Malmaison. Malgrado il suo matrimonio sterile con Napoleone, Giuseppina lasciò dei discendenti, grazie ai due figli avuti dal primo matrimonio. È rimasta nella storia per i suoi interessi per la moda e la botanica.


== Biografia ==


=== Infanzia ===
Marie-Josèphe-Rose nacque il 23 giugno 1763 a Les Trois-Îlets, vicino a Fort-Royal, sull'isola di Martinica, figlia maggiore del cavaliere Joseph-Gaspard Tascher Seigneur de (signore di) La Pagerie, e di Rose-Claire des Vergers de Sannois. Alla famiglia si aggiungeranno Catherine Désirée nel 1764 e Marie Françoise nel 1766. Originaria di Marchenoir, la famiglia del padre era giunta in Martinica nel 1726 per fare fortuna, ma l'unico successo di Joseph-Gaspard era stato quello di sposare una donna di un ceto sociale più alto e più ricca di lui, che gli aveva portato in dote una piantagione di canna da zucchero.Libertino e scialacquatore, Joseph-Gaspard malgestì le proprietà avute e, alla morte del nonno materno di Rose, la famiglia non ricevette l'eredità che sperava, ma molti debiti. Quando la casa di famiglia fu distrutta da un uragano nel 1766, Joseph-Gaspard non la fece ricostruire, preferendo ristrutturare come abitazione il piano superiore della raffineria di zucchero della piantagione, dove si installò con la moglie e le figlie.L'origine esotica della futura imperatrice dei francesi avrebbe dato luogo, in seguito, ad una fioritura di fantasie e congetture sulla sua infanzia martinicana. Al tempo soprannominata Yéyette, dal vezzeggiativo di Rosette, passava le sue giornate con Marion, l'amata nutrice mulatta, e si racconta giocasse spesso con i figli degli schiavi. Certo fu che, ripresasi da un lieve attacco di vaiolo, venne mandata a studiare nell'istituto religioso delle Dames de la Providence di Fort-Royal assieme alla sorella Catherine Désirée: non furono mandate in Francia a ricevere un'educazione adeguata a ragazze del loro rango, a causa delle ristrettezze economiche della famiglia. Non dotata di una mente brillante, Rose ricevette dalle suore un'istruzione approssimativa in cultura umanista, catechismo, disegno, danza, musica e canto.Morta Catherine Désirée per una febbre maligna, Rose uscì dal collegio a quattordici anni per tornare alla placida vita a fianco della madre a Trois-Îlets. Già da giovane, Rose acquistò carattere e abitudini corrispondenti all'immagine che i francesi si erano fatti dei creoli, di cui dicevano essere indolenti, capricciosi e molto sensuali. Fu in questo periodo che la ragazza ricevette da un'indovina mulatta una predizione sul suo futuro: avrebbe avuto un matrimonio infelice da cui sarebbe rimasta vedova, ma in seguito avrebbe avuto una corona e un ruolo «più alto di quello di una regina».Nel frattempo Joseph-Gaspard ricevette da François de Beauharnais, amante di sua sorella Marie Euphémie Désirée, detta Edmée, la proposta di nozze fra Catherine Désirée e suo figlio minore, il visconte Alexandre de Beauharnais. Mentre questa domanda stava raggiungendo la Martinica, la ragazza morì. Dopo varie sollecitazioni, la scelta ricadde su Rose, che venne accompagnata in Francia dal padre, da una zia e da Euphémie, una serva mulatta, in un viaggio periglioso a bordo della Ile de France, sbarcando a Brest il 12 ottobre 1779. Il matrimonio fra la quindicenne Rose e il diciottenne Alexandre venne celebrato il 13 dicembre 1779 a Noisy-le-Grand.


=== Primo matrimonio ===
Il matrimonio non iniziò bene. Costantemente criticata dal marito, che la riteneva troppo provinciale, ignorante e grossolana per essere presentata nell'alta società, Rose visse i primi due anni di matrimonio in casa Beauharnais in centro a Parigi, frequentando il salotto letterario di Fanny di Beauharnais. D'altra parte Alessandro, spesso lontano dal tetto coniugale per doveri militari, sfruttava ogni occasione per moltiplicare le sue relazioni amorose: «Invece di passare tempo a casa con una creatura con la quale non riesco a trovare nulla in comune, ho ripreso in larga misura la mia vita da scapolo», scrisse al suo vecchio precettore.Nonostante gli screzi sempre più frequenti a causa del carattere di entrambi, la coppia mise comunque al mondo due figli, Eugène, che nacque il 18 settembre 1781, seguito due anni dopo da Hortense, nata il 10 aprile 1783. Nel settembre 1782 Alexandre partì per la Martinica senza avvisare la moglie, assieme all'amante Laura de Longpré, per cercare di ottenere la gloria sul campo di battaglia della rivoluzione americana: ma vi giunse quando ormai si stavano organizzando gli accordi per la pace.In Martinica, il visconte dette scandalo per il suo comportamento con madame de Longpré e altre signore del luogo, inimicandosi i parenti della moglie, che lo avevano inizialmente ben accolto. La nascita prematura di Hortense permise a Madame de Longpré di insinuare in Alexandre il dubbio che non fosse il padre della bambina. Il visconte interrogò quindi gli abitanti dell'isola sulla supposta lascivia adolescenziale della moglie. Non trovando conferme, pur di supportare la sua tesi, cercò di corrompere anche alcuni schiavi dei Tascher e, in una violenta lettera di accusa a Rose, le intimò di lasciare la loro casa di Parigi e entrare in convento.Il 27 novembre 1783 Rose, affidata la figlia a una balia e portando Eugène con sé, entrò nel convento di Panthémont, rifugio per aristocratiche in difficoltà. A contatto con numerose dame dell'ancien régime, in cui destò simpatia, in quest'abbazia reale Rose apprese usi e costumi da tenere in società, affinando le sue qualità mondane. Due settimane dopo avviò le pratiche per la separazione dal marito. Il 5 marzo 1785 si arrivò alla separazione consensuale: Rose avrebbe potuto vivere dove voleva, ottenendo la custodia di Eugène fino ai suoi cinque anni e quella di Hortense, mentre Alexandre si sarebbe occupato del loro mantenimento finanziario.Quando uscì dal convento, Rose andò ad abitare con il suocero e sua zia Edmée a Fontainebleau, dove la famiglia si era trasferita in seguito a ristrettezze economiche: le entrate che dovevano venire dalle piantagioni in Martinica, mal gestite dal conte Tascher e da Alexandre, che scialacquava denaro, non erano elevate. Nonostante ciò, a Fontainebleau, Rose frequentò parecchi nobili e borghesi, dandosi alla vita di società: nacquero così vari pettegolezzi sulle sue presunte relazioni e persino su una sua gravidanza.Il 2 luglio 1788 Rose partì da Le Havre per la Martinica assieme alla figlia e alla fedele mulatta Euphémie, dove giunsero l'11 agosto seguente. Festosamente accolta dalla famiglia, Rose trovò la proprietà assediata dai creditori e il padre e la sorella Françoise ammalati - entrambi moriranno pochi anni dopo il suo rientro in Francia. Rose sarebbe rimasta in Martinica due anni: in questo periodo viaggiò per le isole, visitò parenti e amici, in particolare suo zio, il barone de Tascher, a Fort-Royal dove venivano organizzati ricevimenti e balli con gentiluomini provenienti dalla Francia, dai quali si fece mantenere, facendo nascere nuovi pettegolezzi.


=== Rivoluzione francese ===

L'eco della rivoluzione scoppiata nel 1789 arrivò in Martinica nel 1790, facendo scoppiare varie rivolte capeggiate da schiavi, mulatti e bianchi senza privilegi, che riuscirono a conquistare alcune piazzeforti. A fine estate 1790, rischiando la vita, Rose decise di scappare in Francia con Hortense, salendo sulla fregata militare Sensible e sbarcando nel vecchio continente nel novembre seguente.Nel frattempo, suo marito Alexandre era stato eletto deputato negli Stati generali del 1789 e, abbracciate le idee rivoluzionarie, aveva rinunciato ai privilegi feudali, venendo infine eletto presidente dell'Assemblea costituente, dove acquisì un ruolo di spicco. Fu lui a organizzare l'arresto e il ritorno a Parigi della famiglia reale fuggita e fermata a Varennes.Non dovendo occuparsi dei figli mandati in collegio a studiare, Rose lasciò la casa di Fontainebleu e, nell'ottobre 1791, si trasferì in un appartamento in affitto nel centro della capitale, per essere più vicina alla vita mondana dei salotti e dei teatri parigini. Qui ebbe modo di conoscere varie persone di spicco dell'epoca, di diversa estrazione sociale e orientamento politico, anche filo-borbonico, cosa che le avrebbe creato non pochi problemi negli anni successivi. In questo stesso periodo le furono attribuite numerose relazioni sentimental-sessuali.Nella primavera 1792 lo scoppio della guerra contro l'Austria e le sconfitte dell'esercito francese portarono a una violenta risposta antimonarchica: la famiglia reale fu arrestata (10 agosto 1792) e portata alla torre del Tempio, il mese dopo il popolo assaltò le prigioni, compiendo vari massacri e infine, il 21 settembre 1792, venne dichiarata la Repubblica. Il 21 gennaio 1793 re Luigi XVI fu ghigliottinato, seguito nove mesi dopo dalla regina Maria Antonietta. Era iniziato il regime del Terrore, con l'approvazione da parte della Convenzione Nazionale della "legge dei sospetti", secondo la quale ogni nobile era un possibile controrivoluzionario, che poteva essere arrestato e ghigliottinato.
In questo clima sempre più teso, Rose cercò di salvaguardare sé stessa e i figli, cercando inizialmente di farli emigrare assieme ad amici, ma il piano fu bloccato dal marito. Tentò dunque di adattarsi il più possibile al nuovo clima repubblicano: mandò i figli a imparare un mestiere, abbandonò il titolo nobiliare e si definì nelle lettere alle autorità una fervente sanculotta, firmandosi "cittadina Beauharnais". Trasferitasi a Croissy per cercare di rimanere nell'anonimato, ottenne dalla municipalità locale il certificato di cittadinanza il 26 ottobre 1793.Nel frattempo, dopo lo scioglimento dell'Assemblea Costituente nel settembre 1791, suo marito Alessandro aveva ottenuto il comando dell'armata del Reno, ma non manifestò grandi capacità militari. Nel luglio 1793, a seguito della caduta di Magonza in mano nemica, dette le dimissioni. Nonostante i suoi accesi discorsi filorepubblicani, fu accusato di essere un cospiratore e nel marzo 1794 fu incarcerato nella prigione dei Carmelitani. Il 21 aprile seguente venne raggiunto da Rose, denunciata da una lettera anonima.In carcere Rose non dette prova di coraggio e, secondo i ricordi di alcuni testimoni, pianse molto spesso per la disperazione. L'unica fonte di gioia erano le visite dei figli, che cercarono di rivolgersi alle autorità per salvarla. Anni dopo fu riferito che avesse instaurato una relazione amorosa con il generale Lazare Hoche, mentre il marito si intratteneva con un'altra prigioniera, Delphine de Custine.Con l'approvazione della legge del 22 pratile, che consentiva la condanna a morte dei "nemici del popolo" anche senza processo, furono giustiziate 1.366 persone, fra cui anche Alessandro di Beauharnais (23 luglio 1794). Quando Rose apprese la notizia, leggendola su un giornale, svenne. Quattro giorni dopo, Jean-Lambert Tallien guidò il Colpo di Stato del 9 termidoro, che portò alla caduta di Robespierre, giustiziato il giorno seguente assieme ad altri estremisti.
La morte di Robespierre pose fine al regime del Terrore e salvò Rose dalla ghigliottina: pare anche che il dossier della donna fosse scomparso. Sarebbe uscita di prigione dieci giorni dopo, il 6 agosto 1794. Alla notizia del colpo di stato, poco prima di andare a dormire, Rose scherzò con le compagne di cella: «Vedete, non sono stata ghigliottinata, e sarò incoronata regina di Francia».


=== Incontro e matrimonio con Napoleone ===
Rimasta vedova del marito che era la sua principale fonte di rendita, uscita di prigione Rose dovette far fronte alle precarie condizioni economiche in cui versavano lei e i suoi parenti. Mandò Eugène dal generale Hoche, dove divenne ufficiale inferiore alla sussistenza, mentre per sé e Hortense riuscì a farsi prestare soldi, molti dei quali furono scialaquati in frivolezze. Con il suo charme si creò amicizie influenti, che usò per recuperare la casa parigina, molti dei beni di Alexandre e farsi ricompensare di quelli perduti.In quel periodo conobbe, grazie a Tallien, Teresa Cabarrus (con cui era stata prigioniera nello stesso carcere nel 1794), che la introdusse nei salotti del governo e le presentò Paul Barras, uno dei capi del Direttorio, di cui divenne amante. Anche se biasimata per essersi legata a un uomo così malfamato, Rose se ne servì per migliorare il proprio tenore di vita e quello dei figli: Eugène venne mandato a studiare al Collège Irlandais, mentre Hortense alla prestigiosa scuola fondata e diretta da Madame Campan. Nell'ottobre 1795 Rose si trasferì al numero 6 di rue Chantreine.
Negli stessi salotti frequentati da Rose e dalle Merveilleuses, abbigliate secondo la nuova moda neoclassica detta 'alla directoires', era ospite anche il giovane generale corso Napoleone Bonaparte. Rose e Bonaparte si conobbero più approfonditamente grazie a un favore che il generale concesse a Eugène e lei volle incontrarlo per ringraziarlo.Colpito, come dirà, dalla «eccezionale grazia e [dalle] maniere irresistibilmente amabili» della donna, i due iniziarono a frequentarsi e ben presto diventarono amanti. In poco tempo Napoleone si innamorò visceralmente della donna e nelle sue lettere d'amore la denominò Joséphine, Giuseppina, sfruttando il secondo nome di battesimo.Appassionatamente innamorato di lei, Napoleone le propose di sposarlo, ma Giuseppina tergiversò. Come scrisse a un'amica nel gennaio 1796, provava «uno stato d'indifferenza» per lui, era spaventata dalla «forza della passione» che le dimostrava, gli riconosceva una «voglia di dominare [e] uno sguardo scrutatore» che le mettevano soggezione, ma era affascinata dalla «assurda sicurezza» che dimostrava. Alla fine, convinta che Napoleone avrebbe potuto arrivare in alto, accettò di sposarlo. Eugène accolse abbastanza positivamente la notizia, avendo intenzione di fare carriera militare, mentre Hortense, avendo in antipatia il generale, pianse copiosamente.Il matrimonio civile avvenne la sera del 9 marzo 1796 a Parigi, nell'hotel Mondragon. La cerimonia venne officiata da un funzionario minore che mancava della competenza giuridica. Entrambi gli sposi mentirono sull'età, dichiarando di avere ambedue ventotto anni. Erano presenti solo Barras, Tallien, Jerome Calmelet, consigliere finanziario della sposa e Lemarois, aiutante in campo minorenne di Napoleone, ma nessun parente. Lo sposo le donò per le nozze un anello con una piccola iscrizione: «Al destino».


=== Nostra Signora delle Vittorie ===
Due giorni dopo le nozze, Bonaparte, che era stato nominato dal Direttorio generale in capo dell'Armata d'Italia, partì per raggiungere il suo esercito, mentre Giuseppina rimase a Parigi, poiché il Direttorio le aveva ritirato il passaporto.Durante la campagna d'Italia, Giuseppina ricevette moltissime lettere appassionate da parte del marito che lei, incapace di rispondere con uguale ardore, commentava apertamente con la sua cerchia di amici. «L'amore che ispirava a un uomo straordinario come Bonaparte evidentemente la inorgogliva, anche se lei prendeva la cosa meno sul serio di lui», ricordò l'amico drammaturgo Antoine Arnault, «la sento ancora dire in quella sua peculiare cantilena creola: "È buffo... Bonaparte".»Sconfitto l'esercito del regno di Sardegna e gli austriaci ed entrato trionfalmente a Milano, Napoleone reclamò la moglie al suo fianco e il Direttorio diede il suo consenso. Per molti mesi Giuseppina rifiutò di raggiungerlo, accampando varie scuse, da malanni ad una presunta gravidanza. Grazie alle gesta del marito, Giuseppina era divenuta infatti una figura famosa a Parigi e, con il suo charme e la sua affabilità, riuscì a rendersi molto popolare sia all'alta società sia al popolo, venendo soprannominata Notre-Dame-des-Victoires.Pressata dalla disperazione di Napoleone, fu infine costretta a raggiungerlo, partendo il 27 giugno 1796. Era accompagnata da alcuni amici che desideravano fare degli affari in Italia, tra cui il giovane amante Hippolyte Charles, di cui si era pazzamente innamorata.Pur riscontrando enorme successo a Milano per le sue maniere gentili, la sua bontà e la sua delicatezza, Giuseppina confessò di annoiarsi «terribilmente» in Italia. Riceveva le entusiaste attenzioni del marito – «mi adora come se io fossi una dèa», scriveva a sua zia Edmée –, ma, mentre lui si trovava sul campo di battaglia, Giuseppina continuò con discrezione la sua tresca con Hippolyte.Nel luglio 1797 Giuseppina seguì il marito a Brescia, dove riuscì a far ottenere ad un suo amico, l'affarista Lagrange, le forniture per le Armate dei Pirenei e d'Italia, lucrandoci sopra attraverso delle tangenti. Sempre a Brescia salvò fortuitamente Napoleone, evitando che finisse vittima di una cospirazione austriaca, insistendo per andarsene prima del previsto da un ballo: ciò convinse il marito che il suo sesto senso creolo fosse il suo portafortuna. A Mantova, fu coinvolta nel bombardamento della città e, per evitarle altri pericoli, Napoleone la fece allontanare dalla guerra: Giuseppina visitò così Ferrara, Bologna, Lucca e Livorno, per poi tornare a Milano nel settembre 1796.
A Milano Giuseppina continuò il suo stile di vita sfarzoso e ammaliante, ma nel settembre 1797 si scontrò con la famiglia Bonaparte, invitata in Italia da Napoleone, che la disapprovò pesantemente. In particolar modo Giuseppina venne particolarmente osteggiata dalla suocera, Letizia Ramolino, e dalla giovane cognata, Paolina. Pur sostenuta dal figlio Eugenio, Giuseppina fu sollevata quando «quei mostri», come li aveva denominati, lasciarono la sua residenza estiva di Villa Pusterla a Mombello.I coniugi Bonaparte tornarono per vie separate nel gennaio 1798 a Parigi, dove Giuseppina continuò assieme a Hippolyte i suoi traffici illeciti sull'assegnazione degli appalti per l'esercito, per sovvenzionarsi le spese pazze e ripagare gli enormi debiti, di cui il marito era all'oscuro. Conscia che Napoleone fosse un vero eroe nazionale, iniziò a preoccuparsi di non essere ancora riuscita a dargli un figlio. Dopo essersi separata da lui, partito per la campagna d'Egitto, Giuseppina si recò alle terme di Plombières, note per portare fecondità.Al suo ritorno dalla campagna d'Egitto, Bonaparte parve deciso a divorziare, ma dovette rinunciare per l'attaccamento ai due figli di Giuseppina.Alla fine la situazione coniugale s'invertì: Napoleone prese ad avere amanti nell'entourage di sua moglie e Giuseppina, che non ignorava la cosa, dovette subire la presenza delle rivali.


=== Imperatrice dei francesi ===
Napoleone e Giuseppina furono incoronati imperatore e imperatrice dei francesi nel 1804 nella cattedrale di Notre-Dame.

Quando apparve chiaro che, per questioni anagrafiche, Giuseppina non poteva dare un erede a Napoleone, l'imperatore decise di accogliere l'invito dei suoi consiglieri e avviare le pratiche per la dichiarazione di nullità del matrimonio, riconosciuta dal tribunale ecclesiastico dell'arcidiocesi parigina l'11 gennaio 1810.


=== Ultimi anni e morte ===
Dopo la dichiarazione di nullità del matrimonio, Giuseppina visse gli ultimi anni della sua vita nel castello di Malmaison, vicino a Parigi. Rimase in buoni rapporti con Napoleone (che una volta le disse che la sola cosa che li accomunava erano i debiti).Nella sua dimora di campagna Giuseppina continuò la sua opera di restauro e di abbellimento sia dell'edificio sia del parco. Insoddisfatta delle rose che a quel tempo erano disponibili, piccole e di fioritura breve, fece piantare nei giardini della tenuta oltre duecento varietà di rose provenienti dalla Persia. Da queste rose venne in seguito isolata prima la Rosa tea e, successivamente, la Ibrida perenne, dai fiori doppi e rifiorenti e dalla quale discendono molte delle rose che attualmente sono in commercio.
Alla sua morte, avvenuta nel 1814 a causa d'una polmonite accompagnata da un'angina gangerosa, fu seppellita non lontano da Malmaison, nella chiesa dei Santi Pietro e Paolo a Rueil. Accanto a lei fu in seguito sepolta la figlia Ortensia.
Giuseppina fece parte della Massoneria come membro di una loggia di adozione.


== Aspetto e personalità ==
La ragazza che giunse in Francia nel 1779 per le prime nozze era molto diversa dalla donna che sarebbe divenuta imperatrice dei francesi. Le sue prime descrizioni, risalenti alle trattative per le nozze con Alexandre de Beauharnais, la raffigurano come una ragazza «ben modellata per la sua età», dal carattere mite, la «voce dolce», una «vaga attitudine per la musica» e margini di miglioramento per il modo di cantare, di recitare e di danzare. Trovandola troppo goffa e ignorante per essere presentata nei salotti d'élite, il marito cercò inutilmente di istruirla attraverso i libri.
Ebbero più successo le ospiti del convento di Penthemont, in cui Giuseppina visse durante la separazione dal marito. La ragazza fece sue, copiando e venendo istruita dalle dame, le regole del comportamento, dell'etichetta, del trucco e della moda. A ventun anni divenne «una signora distinta ed elegante, dalle maniere perfette, dotata di grazie infinite», come la definì il padre del suo consulente legale che la incontrò in convento durante le trattative per la separazione da Alessandro.

Secondo le descrizioni dell'epoca, Giuseppina era alta circa un metro e sessantotto, svelta, con i capelli setosi, lunghi, castani, occhi nocciola e una carnagione ambrata. Il naso era piccolo e dritto; la bocca era ben formata, ma la teneva chiusa per la maggior parte del tempo per non rivelare i suoi denti difettosi. Venne elogiata per la sua eleganza, lo stile e la bassa voce "argentata", splendidamente modulata.


== Discendenza ==
Da Alexandre de Beauharnais Giuseppina ebbe:

Il figlio di Hortense divenne Napoleone III, imperatore dei francesi, mentre il figlio di Eugène fu Maximilian de Beauharnais, III duca di Leuchtenberg, e la figlia di Eugène, Joséphine, sposò re Oscar I di Svezia, figlio della fidanzata di un tempo di Napoleone, Désirée Clary. Attraverso di lei, Giuseppina è diretta antenata dei monarchi del Belgio, di Danimarca, di Grecia, di Lussemburgo, della Norvegia, della Svezia e del Baden. Un'altra delle figlie di Eugène, Amélie, sposò l'imperatore Pietro I del Brasile (già Pietro IV del Portogallo) a Rio de Janeiro, e divenne imperatrice del Brasile.
La giornalista del Time Nathalie Alexandria Kotchoubey de Beauharnais era una diretta discendente di Giuseppina attraverso suo figlio Eugène e il nipote Maximilian de Beauharnais, III duca di Leuchtenberg.Un gran numero di gioielli oggi indossati dalle famiglie reali si dicono appartenuti a Giuseppina, anche se al momento l'unico documentato e accertato è una parure di smeraldi e diamanti appartenente alla famiglia reale norvegese.


== Patrona delle rose ==
Nel 1799, mentre Napoleone si trovava in Egitto, Giuseppina acquistò il castello di Malmaison. Ella diede ordine di rifare il parco in stile inglese, chiamando appositamente paesaggisti e orticultori dall'Inghilterra. Tra questi vi era Thomas Blaikie, esperto orticultore scozzese, oltre ad Alexander Howatson, al botanico Ventenat, e al francese André Dupont. Fu quest'ultimo a suggerire a Giuseppina di creare un giardino delle rose, al punto che ella si appassionò alle specie più rare e provenienti da tutto il mondo.
Napoleone, venuto a conoscenza di questa passione, incrementò il giardino facendo portare appositamente in Francia diverse piante dai luoghi ove si trovò a guerreggiare. Pierre-Joseph Redouté venne incaricato di ripiantare i fiori nel giardino. Les Roses fu la prima pubblicazione realizzata negli anni 1817–20 sul giardino delle rose della Malmaison, con 168 tavole illustrate delle specie presenti al castello. La passione di Giuseppina per le rose vinse anche il blocco commerciale imposto da Napoleone nei confronti dell'Inghilterra, al punto che alcune specie provenienti dalla Cina poterono essere acquistate proprio grazie a permessi speciali di commercio. Sir Joseph Banks, direttore dei giardini botanici reali di Kew, collaborò al progetto. Le rose non vennero catalogate nella realizzazione del giardino, ma si ha ragione di credere che alla morte di Giuseppina nel 1814 vi fossero 197 specie diverse di rose, secondo i calcoli di Jules Gravereaux del Roseraie de l'Haye.
Il giardino è importante anche perché André Dupont vi iniziò i primi esperimenti di impollinazione artificiale sulle rose, creando nuove varietà ancora oggi apprezzate. Dupont, mentre era al servizio di Giuseppina, creò 25 nuove tipologie, ma i suoi collaboratori ne crearono altre 1 000 nello stesso giardino, nei 30 anni successivi alla sua morte.
Dopo la morte di Giuseppina la casa rimase vuota a lungo e ciò che rimaneva dello splendido giardino venne distrutto nel 1870 in una battaglia della guerra franco-prussiana. Nel 1844, in occasione del 30º anniversario della morte dell'ex imperatrice, venne creata per lei la Souvenir de la Malmaison.


== Titoli, trattamento e stemma ==


=== Titoli e trattamento ===
23 giugno 1763 – 13 dicembre 1779: Mademoiselle Rose Tascher de La Pagerie
13 dicembre 1779 – 23 luglio 1794: Madame, la Viscontessa di Beauharnais
23 luglio 1794 – 9 marzo 1796: Madame, la Viscontessa vedova di Beauharnais
9 marzo 1796 – 18 maggio 1804: Madame Napoleon Bonaparte
18 maggio 1804 – 26 maggio 1805: Sua maestà imperiale, l'Imperatrice dei Francesi
26 maggio 1805 – 10 gennaio 1810: Sua maestà imperiale e reale, l'Imperatrice dei Francesi, regina d'Italia
10 gennaio 1810 – 9 aprile 1810: Sua maestà imperiale, l'imperatrice Giuseppina
9 aprile 1810 – 29 maggio 1814: Sua maestà imperiale, l'imperatrice Giuseppina, duchessa di Navarra


=== Stemma ===


== Ascendenza ==


== Nella cultura di massa ==


=== Letteratura ===
Napoléon di Max Gallo (1997)
La vita segreta di Giuseppina Bonaparte di Carolly Erickson (2010)
Al cuore dell'Impero di Alessandra Necci, cap. 5;


=== Cinema ===


=== Musica ===
La cantante Tori Amos ha scritto una canzone intitolata Joséphine, basata sulla figura dell'Imperatrice, inclusa nell'album To Venus and Back.


== Fumetti ==
Giuseppina è la protagonista della serie manga Rose Josephine, creata da Kaoru Ochiai e Yumiko Igarashi.


== Onorificenze ==


== Note ==


=== Esplicative ===


=== Riferimenti ===


== Bibliografia ==
 Theo Aronson, Napoleone e Giuseppina. Una storia d'amore, Milano, Mursia, 1993, ISBN 88-425-1564-7.
Antonello Battaglia, Napoleone e Joséphine, mai sposi, in G. Motta (a cura di), L'imperatore dei francesi e l'Europa napoleonica, Nuova Cultura, Roma, 2014.
 Giancarlo Buzzi, Giuseppina Bonaparte. La creola dell'imperatore, Milano, Rusconi, 1983. ISBN non esistente
 André Castelot, La diplomazia del cinismo: la vita e l'opera di Talleyrand l'inventore della politica degli equilibri dalla Rivoluzione Francese alla Restaurazione, Milano, Rizzoli, 1982.ISBN non esistente
 Carolly Erickson, L'imperatrice creola. Amori e destino di Giuseppina di Beauharnais, la prima moglie di Napoleone, Milano, Mondadori, 2003, ISBN 88-04-51270-9.
 Antonia Fraser, Maria Antonietta. La solitudine di una regina, Milano, Mondadori, 2003, ISBN 88-04-50677-6.
 Flora Fraser, Paolina Bonaparte. La Venere dell'impero, Milano, Mondadori, 2009, ISBN 978-88-04-59476-5.
 Guido Gerosa, Napoleone, un rivoluzionario alla conquista di un impero, Milano, Mondadori, 1995, ISBN 88-04-33936-5.
 Ernest John Knapton, Joséphine. Dalla Martinica al trono di Francia la donna che sposò Napoleone, Milano, Mondadori, 1992, ISBN 88-04-36201-4.
 Gérard Miège, La Suisse des Bonaparte : terre convoitée, pays d'agrément, lieu d'exil, Editions Cabedita, 2007.
 Antonio Spinosa, Napoleone. Il flagello d'Italia: le invasioni, i saccheggi, gli inganni, Mondadori, Milano, 2003, ISBN 88-04-51916-9.
Christine Sutherland. L'amante di Napoleone, Mondadori, Cles, 2002 ISBN 88-04-50093-X


== Voci correlate ==
Napoleone Bonaparte (vita privata)
Famiglia Bonaparte
Cornelia Rossi Martinetti


== Altri progetti ==

 Wikiquote contiene citazioni di o su Giuseppina di Beauharnais
 Wikimedia Commons contiene immagini o altri file su Giuseppina di Beauharnais


== Collegamenti esterni ==

 Giuseppina Bonaparte, in Dizionario di storia, Istituto dell'Enciclopedia Italiana, 2010. 
 Giuseppina (imperatrice dei Francesi), su sapere.it, De Agostini. 
(EN) Joséphine, su Enciclopedia Britannica, Encyclopædia Britannica, Inc. 
(EN) Opere di Giuseppina di Beauharnais, su Open Library, Internet Archive. 
(EN) Opere riguardanti Giuseppina di Beauharnais, su Open Library, Internet Archive.