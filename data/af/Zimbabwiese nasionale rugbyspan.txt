"die zimbabwiese nasionale rugbyspan (engels: zimbabwe national rugby union team) is die nasionale rugbyspan wat zimbabwe in internasionale wedstryde (toetswedstryde) verteenwoordig. rugby word in zimbabwe geadministreer deur die zimbabwiese rugbyunie (zimbabwe rugby union, zru) wat in 1895 gestig is. hulle dra die bynaam sables, genoem na die swartwitpens. zimbabwe word deur w\u00eareldrugby as \u2019n vlak drie-span erken. die zimbabwiese rugbyspan is tans (november 2022) 32ste op w\u00eareldrugby se w\u00eareldranglys gelys. die span word as een van die sterker afrikaspanne na die suid-afrikaanse springbokke en die namibiese welwitschias beskou.\nrugby het aan die einde van die 19de eeu onder blanke setlaars begin versprei, terwyl die inheemse bevolking aanvanklik grootliks uitgesluit was. die britse kolonie suid-rhodesi\u00eb (en die in 1965 eensydig vir onafhanklik verklaarde rhodesi\u00eb) was oor dekades heen in die buurland suid-afrika se speelprogram ge\u00efntegreerd en het gereeld toerende oorsese nasionale spanne gehuisves. die onafhanklike en volgens internasionale reg erkende zimbabwe het in 1981 sy eerste toetswedstryd teen kenia gespeel. zimbabwe het al aan twee rugbyw\u00eareldbekertoernooie deelgeneem, maar sowel in 1987 as in 1991 al sy wedstryde in die poelfase verloor. as gevolg van di\u00e9 land se ekonomiese agteruitgang het ook die inheemse rugbysport se vlak afgeneem. sedert 2000 neem zimbabwe aan die jaarlikse afrikabeker deel en kon die 2012-toernooi wen. twee voormalige zimbabwiese rugbyspelers is in w\u00eareldrugby se heldesaal opgeneem.\n\n\n== beheerliggaam ==\ndie beheerliggaam vir rugby in zimbabwe is die zimbabwiese rugbyunie (engels: zimbabwe rugby union, zru). die zimbabwiese rugbyunie is in 1895 as die rhodesiese rugbyvoetbalunie (rhodesia rugby football union, rrfu) gestig, in 1980 hernoem en het sewe jaar later \u2019n volle lid van die internasionale rugbyvoetbalraad (irr; nou w\u00eareldrugby) geword. daarbenewens is die zimbabwiese rugbyunie \u2019n lid van die kontinentale beheerliggaam rugby afrika.vanwe\u00eb die swak strukture beskik zimbabwe slegs oor \u2019n klein rugbyliga, die super six rugby league met ses spanne. spelers met groter ambisies draf uit vir die keurspan zimbabwe goshawks wat aan die suid-afrikaanse curriebeker deelneem en sy tuiswedstryde tydens di\u00e9 toernooi in kaapstad beslis. sedertdien is die meeste spelers van die zimbabwiese nasionale span uit di\u00e9 keurspan afkomstig of speel vir ander suid-afrikaanse spanne. van die ander spelers is veral in europa aktief.\nnaas die amptelike nasionale span roep die zimbabwiese rugbyunie ook ander keurspanne byeen. nes ander rugbylande beskik zimbabwe oor \u2019n o/20-nasionale span wat aan die w\u00eareldrugby o/20-kampioenskap deelneem. die zimbabwe sevens is die zimbabwiese sewesrugbyspan. kinders en jongmense word reeds op skool aan rugby bekend gestel en na gelang van hul belangstelling en talent begin hul met hul afrigting. die aantal skole wat rugby aanbied, is om historiese redes egter klein. dit is veral privaat skole wat op die behoeftes van \u2019n klein ho\u00ebr- en middelklas gemik is en deur die bevolkingsmeerderheid nie bekostig kan word nie.\n\n\n== geskiedenis ==\n\n\n=== invoering en vestiging van rugby ===\nin 1890 het die pionierskolom, \u2019n deur cecil john rhodes en die british south africa company (bsac) saamgestelde mag huursoldate, vanuit die kaapkolonie die gebiede noord van die limpoporivier bereik. die eerste rugbywedstryde is glo in dieselfde jaar in fort victoria beslis. toe die huursoldate gekies is, het die koloniale amptenare, wat hul opleiding hoofsaaklik aan britse openbare skole ontvang het, groot waarde aan sportprestasies geheg. hulle het daarin belanggestel om britse balsporte in die nuwe kolonie te vestig. dienooreenkomstig het rugby en krieket \u2019n prominente rol gespeel, aangesien hulle \u2019n ideale verbinding met die verenigde koninkryk sou vorm. volgens die koloniste se siening het di\u00e9 twee sportsoorte in \u2019n besondere mate \u201cimperiale ideologie\u00eb van die britte se mag en van manlikheid, wat uitgedruk is in sportprestasies\u201d bevorder. in di\u00e9 kolonie se beginjare, wat veral deur milit\u00eare konflikte (jameson-inval, matabele-opstand, tweede vryheidsoorlog) gekenmerk was, het die bsac gepoog om deur gereelde sportverslae in die suid-afrikaanse en britse pers \u2019n soort normaliteit voor te gee om die toestroming van nog setlaars aan die gang te hou.in 1894 is in bulawayo die land se eerste twee rugbyklubs gestig, queens en bulawayo athletic club. een jaar later is die beheerliggaam rhodesiese rugbyvoetbalunie (rhodesia rugby football union, rrfu) gestig. di\u00e9 beheerliggaam was aanvanklik slegs verantwoordelik vir die kolonie suid-rhodesi\u00eb, maar later ook vir die protektorate noord-rhodesi\u00eb en njassaland. rhodes het na \u2019n geruime tyd besef dat die bsac alleen nie in staat was om die deur die setlaars verkiesde suidelike deel van rhodesi\u00eb doeltreffend te administreer nie. in 1897 het hy dus sy vriend william henry milton as administrateur van die gebied masjonaland (van 1901 af ook van matabeleland en dus van die hele suid-rhodesi\u00eb) aangestel om \u2019n siviele administrasie te vestig. milton het in 1874/75 vir die engelse nasionale rugbyspan uitgedraf en was van 1889 tot 1892 kaptein van die suid-afrikaanse nasionale krieketspan. tydens sy ampstermyn, wat tot 1914 geduur het, het hy onder meer strukture geskep vir sportaktiwiteite, byvoorbeeld deur die bekendstelling van skoolsport. vir die setlaars was die beoefening van sport \u2019n belangrike manier vir sosiale akkulturasie, aangesien dit die interaksie tussen betreklik ver afgele\u00eb nedersettings bevorder en tot die skepping van \u2019n eenvormige \u201cwit\u201d kultuur bygedra het. die vorming van \u2019n uitsluitende setlaaridentiteit was glo noodsaaklik vir die handhawing van die oppergesag en beheer oor die veel groter inheemse bevolking. milton se rassistiese invloed was aansienlik en hy was meer as enige ander verantwoordelik vir die skepping van \u2019n gesegregeerde speelprogram. gevolglik is rugby feitlik uitsluitlik deur \u201cwit\u201d mense gespeel.\n\n\n=== rhodesiese rugby ===\ntoe die spoorlyn in 1897 bulawayo bereik het, het dit die vestiging van gereelde sportverhoudings met suid-afrika vergemaklik. in 1898 het vir die eerste keer \u2019n keurspan van die rrvu deelgeneem aan die curriebeker, die suid-afrikaanse beheerliggame se kampioenskap. die keurspan het bestaan uit spelers van die vyf grootste klubs in die land se twee belangrikste stede, bulawayo en salisbury (nou harare). met \u2019n gelykop teen transvaal, asook oorwinnings teen oostelike provinsie en oranje-vrystaat het dit al die verwagtinge oortref. daarna was die rhodesiese rugby steeds blootgestel aan \u2019n sterk suid-afrikaanse invloed. toe die suid-afrikaanse nasionale span in 1906/07 deur europa getoer het, het met freddie brooks ook \u2019n rhodesiese setlaar deelgeneem, maar vir sy tuisland engeland verskyn. dit was \u2019n voorbeeld van rhodesi\u00eb se tweespalt, wat van die suidelike buurland afhanklik was, maar nie deel wou word van die beplande unie van suid-afrika nie. die suid-afrikaanse rugbyraad (sarr) se voorstel om die rhodesiese rugby heeltemal in die beheerliggaam griekwaland-wes te integreer, is in 1908 eenparig verwerp. di\u00e9 voorstel het die feit ge\u00efgnoreer dat onder die \u201cwit\u201d, meestal brits-gebore rhodesi\u00ebrs intussen \u2019n nasionale gevoel ontwikkel het, wat van di\u00e9 van die afrikaanstalige boere (wat binnekort die toekomstige staat sou oorheers) verskil het.die rrvu het onafhanklik gebly, maar dit was as \u2019n deelbeheerliggaam van die sarr steeds in die suid-afrikaanse speelprogram ge\u00efntegreer. die inkomste wat gegenereer is deur deelname aan die curriebeker was van groot belang vir die uitbou van die rhodesiese sportinfrastruktuur. enersyds is rhodesi\u00ebrs onbeperk toegelaat om vir die nasionale span van die buurland te speel, andersyds was dit nou interessant vir oorsese spanne om \u2019n draai na rhodesi\u00eb te kom maak wanneer hulle suid-afrika besoek het. die eerste \u201ctoetswedstryd\u201d sonder toetswedstrydstatus is op 30 april 1910 beslis, toe die britse leeus (die vier britse tuislande se keurspan) tydens hul maandelange toer na suid-afrika bulawayo besoek en met 24\u201311 gese\u00ebvier het. verdere besoeke deur die leeus het tydens die 1924- en 1938-toere gevolg. die nieu-seelandse all blacks is in 1928 gehuisves, die australiese wallabies in 1933. na \u2019n afwesigheid van meer as dertig jaar was die rhodesiese span van 1947 af deurlopend betrokke in die curriebeker se eerste afdeling.\ntwee jaar later het die all blacks weer rhodesi\u00eb besoek. die gashere het op 27 julie 1949 in bulawayo \u2019n heeltemal verrassende 10\u20138-oorwinning aangeteken. hoewel die nieu-seelanders weens die onlangs ingestelde apartheidwette sonder hul maori-spelers moes klaarkom, is hulle as groot gunsteling beskou. hulle is nogtans deur die rhodesi\u00ebrs se aanvallende speelstyl verras, wat met salty du rand en ryk van schoor oor twee springbokspelers beskik het. drie dae later het rhodesi\u00eb in salisbury met \u2019n 3\u20133-gelykop bewys dat dit geen toeval was nie. in 1953 kon hulle tydens die besoek deur die australi\u00ebrs nog \u2019n gelykop aanteken. die leeus is weer in 1955, 1962, 1968 en 1974 gehuisves, die franse in 1958, 1964 en 1967, die nieu-seelanders in 1960 en 1970, die australi\u00ebrs in 1963 en 1969. die gashere kon slegs in 1967 teen frankryk \u2019n gelykop aanteken. die rhodesi\u00ebrs het in 1965 teen argentini\u00eb en in 1973 teen itali\u00eb gese\u00ebvier.\ndie sedert 1953 bestaande sentraal-afrikaanse federasie is tien jaar later ontbind, waarmee die rrvu sy verantwoordelikheid vir die nuwe onafhanklike lande zambi\u00eb en malawi kwyt was. die \u201cwit\u201d minderheid van suid-rhodesi\u00eb het destyds oor \u2019n groot mate aan selfregering beskik en hulle wou hul bevoorregte posisie behou, wat vir die britte weens die toenemende dekolonisasie egter onaanvaarbaar was. nadat onderhandelinge oor die \u201cswart\u201d meerderheid se politieke gelykstelling misluk het, het die regering onder ian smith op 11 november 1965 eensydig rhodesi\u00eb se onafhanklikheid van die verenigde koninkryk verklaar. die britse regering onder harold wilson het di\u00e9 gebeurtenis as \u2019n opstandige daad bestempel en talle pogings op internasionale vlak aangewend om die rhodesiese regering enige internasionale legitimiteit te onts\u00ea. dit het spoedig die sportw\u00eareld ingesluit en van 1967 af het die britse regering aangevoer dat verbindinge op sportvlak \u2019n vorm van \u201condersteuning vir die onwettige regime in rhodesi\u00eb\u201d sou wees. dit het egter nog sewe jaar geneem voordat die rhodesiese rugbyspan geheel en al geboikot is.die boikotpogings was nie op die rasseskeiding per se gemik nie, dit was egter uitdruklik gefokus op die onwettigheid van die smith-administrasie. in teenstelling met suid-afrika was die diskriminasie van die bevolkingsmeerderheid in rhodesi\u00eb nie op \u2019n staatsbepaalde en georganiseerde apartheid gegrond nie, veral as sulks in rhodesi\u00eb weens \u2019n gebrek aan die nodige veiligheidsmagte in elk geval nie afdwingbaar was nie. dit was eerder \u2019n uitdrukking van uitsluiting op sosiale en ekonomiese vlak. op die gebied van sport het dit op verskillende maniere gemanifesteer. sportsoorte wat duur toerusting en fasiliteite of spesiale afrigtingsmetodes vereis het, is oorheers deur die gegoede \u201cwit\u201d setlaargemeenskap, terwyl baie \u201cswart\u201d rhodesi\u00ebrs uitgesluit was bloot weens \u2019n gebrek aan finansi\u00eble middele. in sportsoorte sonder sulke vereistes was reeds sedert die 1950\u2019s \u2019n wegval van skeidende hindernisse waarneembaar, wat veral die geval in sokker en atletiek was. daarenteen het sportsoorte soos krieket en rugby, wie se beheerliggame noue verbindings met hul suid-afrikaanse eweknie\u00eb gehandhaaf het, \u2019n ho\u00eb mate aan segregasie getoon.\n\n\n=== n\u00e1 onafhanklikheidwording ===\nn\u00e1 die sluiting van die lancasterhuis-ooreenkoms het die land op 18 april 1980 sy onafhanklikheid verkry en is hernoem in zimbabwe wat ook die einde van die \u201cwit\u201d minderheidsheerskappy ingelui het. dienooreenkomstig het die rhodesiese rugbyvoetbalunie (rhodesia rugby football union) sy naam verander in zimbabwiese rugbyunie (zimbabwe rugby union, zru). vanwe\u00eb die groot internasionale druk om die suid-afrikaanse apartheidsregime te boikot, het die zru al sy verbindings met die sarr afgebreek en aan die curriebeker asook ander toernooie onttrek. in ruil daarvoor is die zru in die internasionale strukture ingesluit. in september en oktober dieselfde jaar het die nuwe nasionale span \u2019n toer vir ses wedstryde aangepak en teen verskillende engelse deelbeheerliggame gespeel. onder andere het hulle \u2019n wedstryd teen die graafskap surrey se span op die londense twickenham-stadion beslis. die zimbabwiese nasionale span het sy eerste toetswedstryd op 7 julie 1981 in nairobi teen kenia gespeel en met 34\u201324 gewen. as eerste nie-afrikaspan is roemeni\u00eb in 1982 vir twee wedstryde in bulawayo gehuisves en het in albei wedstryde naelskraapse oorwinnings aangeteken. in 1983 en 1984 kon zimbabwe elk \u2019n oorwinning teen spanje aanteken, in 1985 het hulle naelskraapse nederlae teen itali\u00eb, portugal en spanje gely. op 29 junie 1986 het richard tsimba tydens die 26\u201319-tuisoorwinning teen die sowjetunie in harare rugbygeskiedenis gemaak as die eerste \u201cswart\u201d speler vir zimbabwe.in 1987 was zimbabwe een van die 16 nasies wat deur die irr uitgenooi is om aan die eerste rugbyw\u00eareldbekertoernooi in 1987 in australi\u00eb en nieu-seeland deel te neem. daarmee gepaard gegaan het die zimbabwiese beheerliggaam se aansluiting by die voorheen redelik eksklusiewe irr. zimbabwe is pleks van suid-afrika, wat vanwe\u00eb sy voortgesette apartheidsbeleid nie in aanmerking gekom het nie, as enigste afrikaverteenwoordiger uitgenooi. in die eerste wedstryd teen roemeni\u00eb was zimbabwe met 20\u201321 op die punt van \u2019n oorwinning, waarby richard tsimba twee drie\u00eb gedruk het. daarop het twee swak nederlae teen skotland (met 21\u201360) en frankryk (met 12\u201370) gevolg. met hul laaste plek is die zimbabwi\u00ebrs reeds in die poelfase uitgeskakel. ook in 1987 het die zru by die een jaar vroe\u00ebr gestigte kontinentale beheerliggaam conf\u00e9d\u00e9ration africaine de rugby (confederation of african rugby, nou rugby afrika) aangesluit. in 1988 het zimbabwe twee toetswedstryde teen skotland, in 1989 twee keer teen spanje en een keer elk teen roemeni\u00eb en itali\u00eb verloor. tydens die eerste rugbyw\u00eareldbekerkwalifisering het zimbabwe al die drie wedstryde in die afrikagroep teen die ivoorkus, marokko en tunisi\u00eb gewen en vir die rugbyw\u00eareldbeker 1991 gekwalifiseer. in voorbereiding op di\u00e9 toernooi het die nasionale span vyf agtereenvolgende toetswedstryde teen namibi\u00eb gespeel en al daardie wedstryde verloor. die hooftoernooi is in die destydse vyfnasies aangebied. terwyl in 1987 net een \u201cswart\u201d speler vir die span uitgedraf het, was dit vier jaar later immers vier. zimbabwe het drie swak nederlae teen ierland (met 11\u201355), skotland (met 12\u201351) en japan (met 8\u201352) gely.n\u00e1 die rugbyw\u00eareldbekertoernooi het sekere sleutelspelers van die \u201cgoue generasie\u201d hulleself onttrek en die sedert junie 1991 volgehoue reeks nederlae het vir amper twee jaar aangehou. met namibi\u00eb en later kenia het zimbabwe twee ernstige aanspraakmakers om die plek as naasbeste span van die vasteland na suid-afrika gekry. die in die 1990\u2019s beginnende ekonomiese agteruitgang van die land, veroorsaak deur die toenemend outokratiese bewind van president robert mugabe, het ook gelei tot \u2019n afname in die spelgehalte. baie spelers is gedwing om die land om ekonomiese of politieke redes te verlaat en hul brood elders te verdien. rugby se professionalisering wat in 1995 deur die irr moontlik gemaak is, het hierdie tendens verder versterk, veral omdat die zimbabwiese liga net nie mededingend was nie. \u2019n voorbeeld hiervoor is kennedy tsimba (richard se broer), wat aanvanklik vir zimbabwe gespeel het, maar na suid-afrika gegaan en \u2019n suksesvolle professionele loopbaan aangepak het.in julie 1993 het die zimbabwi\u00ebrs in die eerste rondte van die rugbyw\u00eareldbeker 1995-kwalifisering begin. n\u00e1 oorwinnings teen arabi\u00eb en kenia het hulle, ondanks \u2019n nederlaag teen namibi\u00eb, die tweede rondte in junie 1994 gehaal. die span het marokko verslaan, maar hulle is deur namibi\u00eb en die ivoorkus geklop, waardeur hulle die rugbyw\u00eareldbeker 1995 in suid-afrika misgeloop het. tydens die rugbyw\u00eareldbeker 1999-kwalifisering moes die zimbabwi\u00ebrs in april 1998 eers in die derde rondte begin, waar hulle tunisi\u00eb verslaan het en deur namibi\u00eb geklop is. aan die einde was al drie spanne gelyk op punte met die zimbabwi\u00ebrs wat weens hul beter punteverskil die vierde rondte gehaal het. in september dieselfde jaar het hulle die ivoorkus geklop, maar n\u00e1 nederlae teen marokko en namibi\u00eb die hooftoernooi misgeloop.\n\n\n=== agteruitgang sedert die millenniumwisseling ===\ndie toenemende verswakking van die nasionale span het tot gevolg gehad dat min van die beste spanne daarin belang gestel het om hulle te huisves of zimbabwe te besoek. in 1998 sou wallis vir amper een en \u2019n half dekade die laaste oorsese opponent wees. ook in afrika was die zimbabwi\u00ebrs byna nie meer mededingend nie; onder andere het hulle tydens die eerste afrikabeker 2000 al die vier wedstryde verloor, een jaar later drie van vier. tydens die afrikabeker 2002, wat deel was van die rugbyw\u00eareldbeker 2003-kwalifisering, het zimbabwe in die suidelike eerste rondte in die laaste plek ge\u00ebindig. later die dekade het die span in die afrikatoernooi verder gegly, toe hulle in 2004 vir die eerste keer deur madagaskar verslaan en deur namibi\u00eb verneder is. ondanks \u2019n oorwinning teen uganda is hulle ook in 2005 reeds in die eerste rondte uitgeskakel. in junie dieselfde jaar het zimbabwe tydens die rugbyw\u00eareldbeker 2007-kwalifisering senegal verslaan, maar hulle het teen die latere eerste rondte-wenner die ivoorkus verloor en hulle is ook in die uitspeelwedstryd om die tweede plek deur uganda geklop.\ndie afrikabeker 2006 het ook teleurstellend verloop, toe die zimbabwi\u00ebrs in hul groep met madagaskar en zambi\u00eb in die laaste plek ge\u00ebindig het. ook in 2007 het hulle die eerste rondte na madagaskar en die suid-afrikaanse amateurspan in die laaste plek afgesluit. in 2008 het hulle in die eerste rondte van die rugbyw\u00eareldbeker 2011-kwalifisering hul laagtepunt bereik, toe die senegalese span geweier het om harare te besoek. vanwe\u00eb die toenemende hiperinflasie en gefreesde onluste na die omstrede presidentsverkiesings het hulle bekommernisse rakende hul veiligheid uitgespreek. voorheen het ook botswana se jeugspanne \u2019n beplande besoek aan zimbabwe gekanselleer. zimbabwe moes in 2009 aan die tweederangse car development trophy-toernooi deelneem en n\u00e1 oorwinnings teen madagaskar, mauritius en botswana het hulle die eerste plek beklee, waarmee hulle die regstreekse opgradering gehaal het.aan die begin van die 2010\u2019s het die span weer \u2019n opwaartse tendens getoon. tydens die afrikabeker 2012 in tunisi\u00eb het die zimbabwi\u00ebrs hul grootste sukses tot nou toe aangeteken. op die 30\u201314-halfeindstrydoorwinning teen tunisi\u00eb het die 22\u201318-eindstrydoorwinning teen uganda gevolg. vir die eerste keer nog kon zimbabwe die afrikabeker beklink, hoewel die rekordwenner namibi\u00eb nie aan die toernooi deelgeneem het nie, s\u00f3 ook in die daaropvolgende jaar, toe zimbabwe die eindstryd teen die keniane met 17\u201329 verloor het. in 2014 het zimbabwe in die malgassiese hoofstad antananarivo aan die afrika-eindtoernooi van die rugbyw\u00eareldbeker 2015-kwalifisering deelgeneem (wat gelyktydig die afrikabeker 2014 was), waar hulle met hul tweede plek die regstreekse kwalifisering vir die hooftoernooi naelskraap misgeloop het; hul swakker punteverskil was beslissend. tydens \u2019n interkontinentale uitspeeltoernooi is die laaste plek beslis. zimbabwe het in krasnojarsk teen rusland te staan gekom, naelskraap met 15\u201323 verloor en sodoende sy derde hooftoernooi misgeloop. in dieselfde jaar het dit duidelik geword, dat die koloniale verlede steeds nie oorkom is nie. die spanbestuurder losson mtongwiza het in \u2019n interne memorandum, wat aan die media oorhandig is, beweer dat \u2019n \u201cmagtige wit groep\u201d binne die zru steeds \u201cswart\u201d amptenare van belangrike posisies uitsluit. dit het glo in verwagting van \u2019n finansieel lonende deelname aan die rugbyw\u00eareldbekertoernooi gebeur.van 2012 tot 2016 het zimbabwe drie keer deelgeneem aan die nasiesbeker, \u2019n interkontinentale toernooi vir spanne van die tweede en derde vlak; hul beste prestasie was die derde plek in 2016. ook tydens die afrikabeker 2015 het zimbabwe die tweede plek gehaal, di\u00e9 keer na namibi\u00eb. daarteenoor het die kontinentalen toernooie tussen 2016 en 2018 teleurstellend verloop, waardeur hulle versuim het om vir die rugbyw\u00eareldbeker 2019 te kwalifiseer. nadat die toernooi twee keer vanwe\u00eb die w\u00eareldwye covid-19-pandemie gekanselleer is, het die zimbabwi\u00ebrs wel deelgeneem aan die afrikabeker 2021/22, wat by uitsteek oor twee jaar gestrek het. die eerste rondte, wat in 2021 in harare beslis is, het met twee sterk oorwinnings teen burkina faso afgeskop en die zimbabwi\u00ebrs het die uitklopfase gehaal. om epidemiologiese redes is dit in julie 2022 in die franse stede marseille en aix-en-provence beslis. n\u00e1 hul kwarteindstrydoorwinning teen die ivoorkus is hulle in die halfeindstryd deur namibi\u00eb verslaan en het sodoende ook versuim om vir die rugbyw\u00eareldbeker 2023 te kwalifiseer.\n\n\n=== spelerverlies ===\n\nin zimbabwe word rugby \u2013 net soos krieket, maar anders as sokker \u2013 tot vandag toe beskou as \u2019n deur \u201cwit\u201d mense oorheersde sport, wat hoogstens die middelklas betrek. dit het die sosiale status van di\u00e9 sportsoort in verskeie opsigte verswak, aangesien die nasionale span vir sy ontwikkeling vir \u2019n lang tydperk op suid-afrikaanse toernooie staat moes maak en die integrasie van minderbevoorregte dele van die samelewing eers n\u00e1 1980 aangepak kon word. \u2019n ander probleem is die fokus op privaat skole, waardeur rugby vir die meeste kinders van laer sosiale klasse grootliks ontoeganklik is. ondanks die beskeie infrastruktuur en beperkte moontlikhede is die land tot op middelskoolvlak redelik mededingend. daarna ontvang spelers egter min of geen salaris, waardeur klubrugby onderontwikkel en die plaaslike liga onaantreklik is. baie talentvolle spelers gaan na die buiteland om hul loopbane voort te sit \u2013 veral na suid-afrika, maar ook na europese lande. volgens w\u00eareldrugby se re\u00ebls is \u2019n tydperk van vyf jaar ononderbroke blyplek genoeg om vir die nasionale span van \u2019n ander land uit te draf (tot aan die einde van 2020 was dit net drie jaar). besonder talentvolle juniorspelers word regstreeks gestroop en die land se swak ekonomiese situasie dra ook by tot die agteruitgang van zimbabwiese rugby.\nvan die bekendste zimbabwiese rugbyspelers tel onder di\u00e9 uitgewekenes. vir suid-afrika het onder andere tonderai chavhanga, adrian garvey, ray mordt, tendai mtawarira, brian mujati, bobby skinstad en gary teichmann uitgedraf. david pocock het vir australi\u00eb, takudzwa ngwenya vir die verenigde state, scott gray vir skotland, andy marinos vir wallis en edmoore takaendesa vir duitsland gespeel.\n\n\n== kleure, embleem en bynaam ==\nzimbabwe speel tradisioneel in \u2019n wit-groen-gestreepte trui met wit broeke en wit-groen-gestreepte sokkies. di\u00e9 kleurkombinasie stem ooreen met di\u00e9 van die rhodesiese span voor 1980. hul alternatiewe trui is groen-swart met wit kleuraksente, swart broeke en swart-groen-gestreepte sokkies.\ndie zimbabwiese nasionale span se huidige truiverskaffer is die australiese sporttoerustingvervaardiger blk en die truiborg is die suid-afrikaanse nedbank. die beheerliggaam se kenteken verskyn op die regterbors, die truiverskaffer se kenteken links en die borgkenteken in die middel.\ndie beheerliggaam zimbabwiese rugbyunie se kenteken toon \u2019n goue zimbabwiese vo\u00ebl (die wapendier van die land) op \u2019n rooi ster, soos dit op die vlag van zimbabwe verskyn. die nasionale span se bynaam is sables, ontleen aan die swartwitpens, wat in engels sable antelope genoem word.\n\n\n== tuisstadion ==\ndie zimbabwiese nasionale span gebruik vir hul tuiswedstryde meestal een stadion elk in die hoofstad harare en in die naasgrootste stad bulawayo. as \u201cseremoni\u00eble tuiste van die zimbabwiese rugby\u201d was die police grounds in harare oor dekades heen die tuisstadion. vanwe\u00eb die oorwegend swak toestand van die grond (\u2019n egte pawiljoen bestaan nie meer nie) is hier tussen 1997 en 2016 geen wedstryde aangebied nie. die grond word nou oorwegend vir krieketwedstryde ingespan. ander fasiliteite in die hoofstad is by die klubs old hararians en old georgians sports club gele\u00eb. in bulawayo, waar sowat een derde van al die tuiswedstryde beslis word, is die in 1938 geopende hartsfield rugby grounds die enigste fasiliteit. dit is die land se enigste stadion wat uitsluitlik vir rugbywedstryde gebruik word.\n\n\n== toetswedstryde ==\nzimbabwe het 72 van sy 164 toetswedstryde gewen, \u2019n wenrekord van 43,90%. zimbabwe se statistieke in toetswedstryde teen alle lande, in alfabetiese volgorde, is soos volg (korrek in desember 2022):\n\n\n== rekords ==\n\n\n=== w\u00eareldbekerrekord ===\ndie zimbabwiese nasionale span het tot dusver aan twee rugbyw\u00eareldbekertoernooie deelgeneem. hulle is tydens albei toernooie in die poelfase uitgeskakel.\n\n\n=== afrikabeker ===\nzimbabwe neem sedert 2000 aan die jaarlikse afrikabeker deel. hulle het die toernooi een keer gewen.\n\ntiteloorwinnings (1): 2012\n\n\n=== ander toetswedstryde ===\nvanwe\u00eb sy laat vestiging in 1981 het zimbabwe gedurende die amateurtydperk min toere volgens die ou tradisie onderneem, aangesien dit teen die jaar 2000 tot \u2019n einde gekom het. deesdae is toetswedstryde teen die spanne van die noordelike halfrond tweekeer per jaar moontlik. gedurende juniemaand se midjaarrugbytoetsreeks vertrek europese spanne na zimbabwe en gedurende novembermaand se eindjaarrugbytoetsreeks reis die zimbabwi\u00ebrs na europa. in teenstelling met die meeste ander rugbylande speel zimbabwe nie vir enige trofee teen sy opponente nie. buite die afrikabeker neem die span ook aan die sporadiese victoriabeker deel, saam met die oos-afrikaanse lande kenia, uganda en zambi\u00eb. wedstryde teen nie-afrikaspanne is skaars.\n\n\n== spelers ==\n\n\n=== huidige span ===\ndie volgende spelers het zimbabwe se span tydens die afrikabeker 2021/22 gevorm:\n\n\n=== bekende spelers ===\ntwee voormalige zimbabwiese spelers is vir hul uitstekende prestasies in w\u00eareldrugby se heldesaal opgeneem:\n\n\n=== spelerstatistieke ===\nvervolgens die belangrikste statistieke van zimbabwe se spelers. die spelers wat met * gekenmerk is, is nog aktief en kan hul statistieke verbeter.\n(korrek teen: desember 2022)\n\n\n== afrigters ==\ndie volgende persone het al as hoofafrigters van die zimbabwiese nasionale rugbyspan gedien:\n\n\n== sien ook ==\nzimbabwiese nasionale krieketspan\n\n\n== verwysings ==\n\n\n== verdere leesstof ==\n(en)  jonty winch (2008). \u2018there were a fine manly lot of fellows\u2019: cricket, rugby and rhodesian society during william milton\u2019s administration, 1896\u20131914 (pdf). sport in history. vol. 4 (28 uitg.). london: the british society of sports history. pp. 584\u2013585. doi:10.1080/17460260802580636. besoek op 11 desember 2022.\n(en)  huw richards (2007). a game for hooligans: the history of rugby union. edinburg: mainstream publishing. isbn 978-1-84596-255-5.\n(en)  richard bath (1997). the complete book of rugby. seven oaks. isbn 1-86200-013-1.\n\n\n== eksterne skakels ==\n(en)  amptelike webwerf van die zimbabwiese rugbyunie\n(en)  zimbabwe by w\u00eareldrugby"