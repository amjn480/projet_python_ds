"die zoroastrisme is een van die oudste oorlewende monote\u00efstiese godsdienste op aarde. hoewel daar vandag w\u00eareldwyd net sowat 250 000 tot 300 000 volgelinge van hierdie antieke godsdiens is, was dit eens die amptelike godsdiens van die magtige persiese ryk. wat die zoroastrisme ook interessant maak, is dat dit in sekere opsigte verbasend baie ooreenkomste toon met ander antieke godsdienste soos juda\u00efsme, islam, christendom en manige\u00efsme.\n\n\n== leerstellings ==\n\n\n=== een god \u2013 ahura mazda ===\nzoroastrisme is 'n monote\u00efstiese godsdiens wat die bestaan van net een, ewige, alwetende, regverdige en goeie skeppergod wat alles wat bestaan deur sy \"heilige woord\" (manthran) geskape het, voorstaan. hierdie god, wat van alle ewigheid af leef en self nie geskape is nie, se naam is ahura mazda en hy alleen is waardig om deur mense aanbid te word. ahura mazda het ses hemelse wesens of engele geskape wat die amesha spentas (\"liefdadige onsterflikes\") genoem word. die amesha spentas vorm saam met god se heilige gees (spenta ohrmazd of spenta mainyu) die \"goddelike sewetal\", wat die mens lei in goedheid, goeie denke, waarheid, krag, toewyding, volmaaktheid en onsterflikheid.\n\n\n=== skepping en verderf ===\ndie zoroastriste glo dat ahura mazda van alle ewigheid gewikkel is in 'n soort \"kosmiese stryd\" met sy diaboliese teenstander, angru mainyu (ook ahriman genoem). angru mainyu (satan) is nie 'n geskape wese nie, maar is nogtans swakker as en nie gelyk aan ahura mazda nie. ahura mazda het die ganse heelal gemaak, wat bestaan uit \"sewe skeppinge\", naamlik die hemelruim, water, grond, plante, beeste, mens en vuur. dit was onder meer sy doel om deur hierdie skepping vir angru mainyu finaal te verslaan.\nkort nadat die skeppingswerk voltooi is, het angru mainyu dit begin aanval. s\u00f3 het hy onder meer die eerste mens en eerste bul doodgemaak, die eerste plant laat verdor, die hemel laat skeur, woestyne laat ontstaan, varswater sout laat word en die sewende skepping \u2013 vuur \u2013 bederf deur dit te laat rook. hy was ook daarvoor verantwoordelik dat chaos, valsheid, boosheid, hartseer, wreedheid, geweld, siektes, lyding en die dood die skepping verder bederf het.\n\n\n=== die mens se rol ===\ndie mens word beskou as die hoogtepunt van die skepping en vervul ook 'n baie belangrike rol in die stryd tussen goed en kwaad en die uiteindelike vernietiging van angru mainyu en sy bose werke. om hierdie rede word daar in die zoroastrisme baie klem gel\u00ea op die feit dat die mens 'n vrye wil het en self moet besluit of hy die goeie of slegte wil navolg, en dat elkeen verantwoordelik is vir die gevolge van sy of haar besluit.\ndit is ahura mazda se wil (soos oorgedra deur sy profeet, zoroaster) dat mense die \"drievoudige pad\" moet kies wat bestaan uit goeie gedagtes, goeie woorde en goeie dade. hierdie pad van geregtigheid, ook bekend as die asha, sal vir die individu wat dit volg, lei tot ware en ewige geluk (ushta) en uiteindelik ook die totale uitwissing of vernietiging van angru mainyu en alles wat boos is, verseker.\n\n\n=== vuur \u2013 simbool of \"seun van ahura mazda\" ===\nin zoroaster se visioen, waartydens hy die openbaring van ahura mazda ontvang het, het hy die rooklose \"geestelike vuur\" (adar burzin meher) ontvang wat hom as spesiale profeet onderskei het. vuur, die \"sewende skepping\", vervul deurgaans 'n baie belangrike rol in die zoroastrisme en word beskou as die fisieke verteenwoordiging van asha (pad van geregtigheid, asook die \"goddelike energie\" van ahura mazda).\ndie meeste zoroastriste glo dat vuur 'n simbool is van asha, en daarom word alle rituele en gebede voor 'n vuur of lig uitgevoer. hierdie gebruik het daartoe gelei dat zoroastriese plekke van aanbidding \"vuurtempels\" genoem word, omdat daar altyd 'n prominente houer of pot met 'n brandende vuur is waar rituele soos reiniging van die liggaam en sommige voedselsoorte onder leiding van 'n priester plaasvind.\ngebede en rituele kan egter ook voor die son, maan, 'n kers of \u2013 in die moderne era \u2013 selfs voor 'n elektriese lig uitgevoer word. die sentrale rol wat vuur in die zoroastrisme speel, het daartoe gelei dat mense soms na hulle as \"vuuraanbidders\" verwys en hulle selfs daaroor van towery beskuldig het. net 'n klein minderheid zoroastriste glo dat vuur asha self is \u2013 die \"godddelike kosmiese vuur\" waardeur ahura mazda die heelal gemaak het en dit voortdurend van boosheid reinig en tot volmaaktheid vernuwe ('n proses wat frashogad genoem word). vuur word deur hierdie groep as 'n bewustelike, lewende, geestelike wese aanbid wat ahura mazda bystaan en word soms die \"seun\" of opvolger van ahura mazda genoem.\n\n\n=== brug na die lewe hierna ===\nwanneer 'n zoroastris tot sterwe kom, word sy lyk nie begrawe of verbrand nie, maar vernietig deur die metode van dakhma-nashini. die afgestorwene se siel moet dan pol e chinvat, die \"brug van skeiding\", oorsteek om te bepaal of hy gestraf of beloon gaan word vir die lewe wat hy op aarde gelei het.\nindien die persoon 'n goeie lewe gelei het deur goeie gedagtes, woorde en dade, is die brug breed en loop hy daarmee tot in die hemel waar hy in ewige lig, vreugde en vrede sal voortleef. indien hy egter 'n boosdoener was en sy slegte gedagtes, woorde en dade meer is as die goeies, word die brug so smal soos 'n dolk se lem en val die siel af tot in die hel, waar hy vir sy boosheid gestraf word. volgens 'n ander \u2013 waarskynlik latere \u2013 weergawe, kry die afgestorwene se siel n\u00e1 sy dood drie dae om sy lewe te oordink, waarna hy geoordeel word en daar besluit word of hy na die hemel of hel geneem moet word.\n\n\n=== 'n verlosser en finale oorwinning ===\nvolgens die zoroastrisme gaan 'n sondaar se siel nie vir ewig in die hel bly nie. na belofte gaan ahura mazda 'n verlosser (saoshyant) stuur om angru mainyu en alle boosheid finaal die nekslag toe te dien en vir ewig te vernietig (sommige meen dat daar drie verlossers sal kom, waarvan die derde een die finale oorwinning sal behaal).\ndie oorwinning sal kom n\u00e1 'n finale geestelike veldslag tussen die verlosser en die magte van boosheid. al die dooies sal dan opgewek word en die verlosser sal saam met ahura mazda die finale oordeel vel. die ganse skepping sal deur vuur gereinig word \u2013 goeie mense sal onaangeraak daardeur gaan, terwyl boosaards eers gestraf en daarna vergewe sal word. die skepping sal weer volmaak wees soos aan die begin \u2013 vry van honger, dors, pyn, hartseer, siektes, armoede en dood.\nwat die belofte oor die verwagte verlosser veral interessant maak, is dat hy uit die nageslag van zoroaster moet kom en uit 'n maagd gebore moet word.\n\n\n== heilige geskrifte ==\n\n\n=== die avesta ===\ndie heilige skrif of kanon van die zoroastrisme word die avesta (verkort van avesta-e-zend) genoem en bestaan uit verskillende boeke en geskrifte met onder meer po\u00ebsie, gebede in verskillende tale, wette, voorskrifte vir rituele en mitologie. die belangrikste deel van die avesta is die oorspronklike boodskap wat zoroaster tydens sy visioen van ahura mazda ontvang het. hierdie boodskap is aangeteken in die vorm van vyf lofsange (ahunavaiti, ushatavaiti, spentomad, vohukhshathra en vahishtoisti) wat die gathas genoem word. die avesta is oorspronklik in avesties geskryf. latere skrifte is in persies, gujarati en sanskrit geskryf.\n\n\n=== oorspronklike geskrifte vernietig ===\ndie oudste bestaande manuskripte van die zoroastrisme is relatief jonk en dateer uit die dertiende eeu n.c. sommige zoroastriste meen die rede hiervoor is dat die inhoud van die avesta tradisioneel mondelings deur priesters van geslag tot geslag oorgedra is. navorsing toon egter dat zoroastrisme oorspronklik 'n groot hoeveelheid ou geskrifte gehad het wat oral in die destydse persiese ryk (hedendaagse iran) in tempels en paleise se biblioteke geb\u00eare is.\nvroeg in die jaar 334 v.c. het alexander die grote en sy le\u00ebr van sowat 35 000 masedoniese en griekse soldate die magtige persiese ryk aangeval en teen 327 v.c. was die hele persiese ryk onder sy beheer. in die veroweringsproses is die meeste oorspronklike zoroastriese geskrifte vernietig saam met die biblioteke waarin hulle was.\nenkele oorblywende manuskripte is deur priesters saamgevoeg, maar in die eerste helfte van die sewende eeu n.c. is die gebied deur islamitiese arabiere verower, wat \u2013 sover bekend \u2013 al die oorblywende zoroastriese manuskripte stelselmatig opgespoor en verbrand het.\n\n\n=== priesters se rol ===\nom te verhinder dat die inhoud van zoroaster se boodskap en ander inligting oor hul godsdiens heeltemal verlore gaan, het zoroastriese priesters begin om dele daarvan te memoriseer en dit later aan hul opvolgers geleer. s\u00f3 het die kern van die zoroastrisme behoue gebly, hoewel belangrike inligting ongetwyfeld ook in die proses verlore gegaan het.\n\n\n== geskiedenis en verspreiding ==\ndaar bestaan verskillende menings oor presies wanneer en waar die profeet zoroaster in 'n visioen opdrag van ahura mazda gekry het om sy boodskap \u2013 dat daar net een ware god is en dat mense hom moet dien \u2013 uit te dra. in die algemeen word aanvaar dat dit min of meer tussen 1700 v.c. en 600 v.c. iewers in die moderne state van kasakstan, azerbeidjan of selfs tadjikistan gebeur het. zoroaster het glo rondom 1000 v.c. geleef.\n\n\n=== bloeitydperk van duisend jaar ===\nvan zoroaster se eerste bekeerlinge was die koningshuis van koning vishtaspa van baktri\u00eb, en deur hul invloed het die nuwe godsdiens vinnig versprei en gevestig geraak onder die verskillende iranse groepe in die gebied. hierdie groepe het mettertyd suidwaarts migreer na die gebied van die moderne staat iran, waar die zoroastrisme vir meer as duisend jaar die amptelike godsdiens van drie magtige opeenvolgende persiese ryke geword het (die achaemenidiese ryk \u2013 550\u2013330 v.c., partiese ryk \u2013 247 v.c. \u2013 224 n.c. en sassanidiese ryk \u2013 224-651 n.c.).\n\n\n=== arabiere bring verdeling ===\ndie bloeitydperk van die zoroastrisme het teen ongeveer 650 n.c. skielik tot 'n einde gekom toe die eertydse persi\u00eb deur arabiese moslems verower is en hulle die mense gedwing het om hulle tot islam te bekeer. die vervolging van die zoroastriste het mettertyd s\u00f3 toegeneem dat 'n groot groep later per boot uit iran gevlug het en hulle in 936 n.c. in die gebied van sanjan, aan die weskus van indi\u00eb, gaan vestig het.\nhierdie zoroastriste het gou onder die plaaslike bevolking bekend gestaan as die parsi's of perse, 'n naam wat vandag nog dikwels gebruik word om na hulle te verwys. as groep het die parsi's mettertyd 'n aansienlike bydrae tot hul nuwe tuisland gelewer en was onder meer verantwoordelik vir die stad mumbai se eerste hospitaal, universiteit en munisipale korporasie. een van die landmerke in bombaai, die taj-hotel, is ook deur hulle gebou.\ndie zoroastriste wat in iran agtergebly het en hulle nie tot islam wou bekeer nie, is in die dekades en eeue wat gevolg het soms wreed deur die moslem-veroweraars vervolg. ten spyte hiervan en die feit dat die moslems byna alle zoroastriese geskrifte vernietig het, het hul geloof behoue gebly en was iran aan die begin van die 21ste eeu steeds die tuiste van die w\u00eareld se tweede grootste groep zoroastriste wat amptelik as godsdienstige minderheid erken word.\n\n\n=== zoroastrisme vandag ===\nna raming is daar vandag tussen 250 000 en 300 000 zoroastriste oor die w\u00eareld. die grootste enkele groep \u2014 sowat 75 000 \u2014 woon in indi\u00eb, terwyl zoroastrisme volgens die sensus van 2012 25 271 aanhangers in iran het. verder is daar redelike groot gemeenskappe in noord-amerika, en kleiner groepies in europa en die ooskus van afrika. w\u00eareldwyd is die aantal zoroastriste stelselmatig besig om minder te word.\ndaar is 'n baie klein parsi-gemeenskap (sowat 200 lede) in suid-afrika, wat die nageslag is van zoroastriste wat aan die einde van die negentiende eeu uit indi\u00eb na suid-afrika gekom het. anders as baie ander immigrante uit indi\u00eb oor dieselfde tydperk, was hulle nie kontrak-arbeiders nie, maar het hulle op eie onkoste hierheen gekom. sedertdien het verskeie van hulle prominente rolle in die gemeenskap vervul \u2014 onder meer as dokters, regsgeleerdes, eiendomsagente, handelaars, ouditeure en lektore aan universiteite. van die bekende parsi-families in suid-afrika is onder meer die wadias, macherjees, rumstomjees, dinshars, randerias, dorabjees en dinjibhoys.\n\n\n== zoroastriste volgens land ==\nhieronder volg 'n tabel van die aantal aanhangers van zoroastrisme van verskeie lande.\n\n\n== verwysings ==\n\n\n== eksterne skakels ==\n\n wikiwoordeboek het 'n inskrywing vir zoroastrisme.\n(en)  \"zoroastrianism\". encyclop\u00e6dia iranica. besoek op 24 augustus 2019.\n(en)  \"zoroastrianism\". encyclop\u00e6dia britannica. besoek op 24 augustus 2019."