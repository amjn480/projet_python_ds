"els peixos s\u00f3n animals craniats de vida aqu\u00e0tica que tenen br\u00e0nquies i manquen d'extremitats amb dits. inclouen les mixines, les llamprees, els peixos cartilaginosos, els peixos ossis i els seus parents extints. un 95% de les esp\u00e8cies actuals s\u00f3n peixos d'aletes radiades o actinopterigis i, alhora, un 99% d'aquests s\u00f3n teleostis.\nels primers organismes que es poden considerar peixos eren cordats de cos tou que aparegueren durant el per\u00edode cambri\u00e0. encara que mancaven de columna vertebral, el notocordi els permetia superar els invertebrats en agilitat. els peixos anaren evolucionant i diversificant-se tot al llarg del paleozoic. un bon grapat d'esp\u00e8cies d'aquesta era desenvoluparen una cuirassa externa per protegir-se dels depredadors. els primers peixos amb mand\u00edbules sorgiren durant el per\u00edode siluri\u00e0 i molts d'ells (com ara els taurons) passaren de ser preses d'artr\u00f2podes a esdevenir temibles depredadors marins.\nla majoria dels peixos s\u00f3n ectoterms (animals de sang freda), cosa que els permet ajustar la temperatura corporal als canvis de temperatura del medi que els envolta, tot i que alguns dels nedadors actius de grans dimensions, com ara el taur\u00f3 blanc i els tunninis, s\u00f3n capa\u00e7os de mantenir una temperatura central m\u00e9s alta.\nels peixos formen un grup parafil\u00e8tic, \u00e9s a dir, un calaix de sastre definit per l'exclusi\u00f3 d'un t\u00e0xon (els tetr\u00e0podes) d'un altre de major (els vertebrats), i no per la possessi\u00f3 de caracter\u00edstiques derivades comunes. com \u00e9s propi dels primers vertebrats, s\u00f3n aqu\u00e0tics i, a difer\u00e8ncia del que observem en els tetr\u00e0podes, la respiraci\u00f3 es produeix per br\u00e0nquies (excepte els dipnous o peixos pulmonats, que fan \u00fas d'un principi de pulm\u00f3) situades en clivelles de la faringe. la locomoci\u00f3 es basa en una forma hidrodin\u00e0mica, amb moviments laterals del cos auxiliats per extremitats que s\u00f3n aletes. el grup \u00e9s molt heterogeni i inclou formes tan dispars com les lamprees, els taurons o les tonyines, totalitzant prop de 30.000 esp\u00e8cies. l'especialitat de la zoologia que s'ocupa espec\u00edficament dels peixos es diu \u00abictiologia\u00bb.\nels peixos mostren signes d'intel\u00b7lig\u00e8ncia.\n\n\n== classificaci\u00f3 i filog\u00e8nesi ==\nel grup dels peixos \u00e9s parafil\u00e8tic i es defineix com tots els vertebrats que no s\u00f3n tetr\u00e0podes, \u00e9s a dir, per l'exclusi\u00f3 d'un t\u00e0xon (els tetr\u00e0podes) d'un altre major (els vertebrats), i no per la possessi\u00f3 de caracter\u00edstiques derivades comunes (apomorfies). les esp\u00e8cies actuals pertanyen a tres grups (de vegades considerats classes, de vegades superclasses):\n\n\u00e0gnats o peixos sense mand\u00edbules, que inclou unes poques esp\u00e8cies actuals (llampreses i mixines). \u00e9s un grup parafil\u00e8tic.\ncondrictis o peixos cartilaginosos, que inclouen a taurons, rajades i quimeres, caracteritzats per posseir fenedures branquials visibles externament i un esquelet compost nom\u00e9s de cart\u00edlag. s\u00f3n un grup de vertebrats molt basals, per\u00f2 amb molt \u00e8xit evolutiu, ja que els taurons s\u00f3n animals antiqu\u00edssims que no han canviat gaire des del seu origen.\noste\u00efctis o peixos ossis, amb esquelet calcificat i br\u00e0nquies protegides per un opercle. \u00e9s un grup parafil\u00e8tic. al seu torn se subdivideixen en:\nactinopterigis: peixos ossis d'aletes amb radis.\nsarcopterigis: peixos ossis amb aletes lobulades. s\u00f3n el grup germ\u00e0 dels tetr\u00e0podes (vertebrats prove\u00efts de quatre potes); els primers amfibis es van originar a partir de sarcopterigis primitius.el seg\u00fcent cladograma mostra les relacions filogen\u00e8tiques dels diferents grups de peixos i d'aquests amb els tetr\u00e0podes:\nnoteu com els sarcopterigis est\u00e1n m\u00e9s estretament emparentats amb els tetr\u00e0podes (vertebrados con quatre potes) que amb la resta de peixos.\n\n\n== origen i evoluci\u00f3 ==\nels peixos es van originar a partir de cordats primitius cap al comen\u00e7ament del cambri\u00e0. no se sap del cert on fixar exactament el seu origen; el grup m\u00e9s primitiu dels peixos, els \u00e0gnats (que no posseeixen mand\u00edbules) compr\u00e8n segons la majoria de les classificacions les lamprees i els mixines, per\u00f2 aquests \u00faltims, segons alguns cient\u00edfics, no s\u00f3n verdaders vertebrats, ja que les llamprees posseeixen unes caracter\u00edstiques que comparteixen d'una o una altra manera amb la resta de vertebrats i que no comparteixen amb els mixines.\nla gran majoria de les esp\u00e8cies avui existents pertanyen a dos grups (de vegades considerats classes, de vegades superclasses): els peixos cartilaginosos, que inclouen a taurons, rajades, peixos serra i quimeres, caracteritzats per tenir clivelles branquials externament visibles i un esquelet compost nom\u00e9s de cart\u00edlag; i els oste\u00efctis, amb esquelet ossi i br\u00e0nquies protegides mitjan\u00e7ant un opercle. moltes difer\u00e8ncies morfol\u00f2giques, anat\u00f2miques i fisiol\u00f2giques diferencien a ambd\u00f3s grups. els oste\u00efctis s\u00f3n un grup de vertebrats molt primitius, per\u00f2 molt reeixits evolutivament, ja que els taurons s\u00f3n animals molt antics que no han canviat gaire des del seu origen i que avui en dia segueixen sent un grup molt ben adaptat al m\u00f3n.\nels vertebrats terrestres (tetr\u00e0podes) es van diferenciar a partir de peixos emparentats amb el latim\u00e8ria o els peixos pulmonats, i algunes de les primeres formes estan a mitjan cam\u00ed entre el nostre concepte de peix i el d'amfibi.\nels peixos aix\u00ed com altres organismes aqu\u00e0tics poden classificar-se ecol\u00f2gicament per la seva toler\u00e0ncia a diferents salinitats, en eurihalins o estenohalins, aix\u00ed com per altres aspectes de la seva adaptaci\u00f3.\n\n\n== anatomia ==\n\n\n=== morfologia ===\nels peixos presenten una forma fusiforme i hidrodin\u00e0mica perqu\u00e8 han adaptat la seua morfologia al medi aqu\u00e0tic i aix\u00ed oferir la m\u00ednima resist\u00e8ncia a l'hora d'avan\u00e7ar per l'aigua. la major part dels peixos primitius ja tenien aquesta forma, mentre que els peixos actuals poden presentar modificacions d'aquesta forma comuna d'acord amb l'h\u00e0bitat preferent, l'alimentaci\u00f3, la forma de vida, etc. aix\u00ed, el cos pot estar comprimit lateralment, on l'eix transversal \u00e9s menor que el vertical (present a la gran majoria de peixos) o deprimit dorsoventralment (com en el cas del rap i de les rajades). els peixos plans (pleuronectiformes), encara que tenen el cos comprimit lateralment, el tenen asim\u00e8tric, descansen damunt un dels dos costats i, a simple vista, sembla que el tenen deprimit dorsoventralment. aix\u00f2 els permet enganxar-se del tot al fons i els serveix de vigil\u00e0ncia i de camuflatge de protecci\u00f3 alhora. els seus m\u00fasculs, de forma longitudinal i molt desenvolupats, els proporcionen una nataci\u00f3 persistent i lenta. una altra variant \u00e9s el cos acintat, extremadament llarg i amb l'eix vertical molt m\u00e9s llarg que el transversal. tamb\u00e9 hi apareixen altres formes: serpentiformes, irregulars (cavallet de mar), amb diverses estructures morfol\u00f2giques (p\u00ednnules, carenes, aletes modificades en \u00f2rgans adherents\u2026), etc.una forma hidrodin\u00e0mica (fusiforme, allargada, amb els extrems aguts i amb l'eix longitudinal major que el vertical i l'horitzontal) \u00e9s pr\u00f2pia dels bons nedadors. els peixos avancen gr\u00e0cies a un moviment que comen\u00e7a en el ter\u00e7 anterior del tronc i es propaga, sense interrupci\u00f3, fins a l'aleta caudal. aquest moviment es veu ajudat per la bufeta natat\u00f2ria (tot i que no totes les esp\u00e8cies en tenen), la qual pot suspendre el peix en l'aigua encara que no hi hagi cap moviment.\nels peixos pel\u00e0gics presenten diverses estructures que faciliten la nataci\u00f3 a gran velocitat. les aletes dorsals i les pectorals es poden replegar dins solcs per evitar el fregament i en el peduncle caudal apareixen p\u00ednnules (darrere l'aleta dorsal i l'anal) i carenes laterals que serveixen per estabilitzar.\n\n\n=== esquelet ===\nels peixos, com tots els vertebrats, posseeixen un esquelet que li confereix forma i solidesa al cos. en el cas del peix inclou un eix dorsal, el crani i les extremitats. la base d'aquest eix, el component r\u00edgid del qual \u00e9s la columna vertebral, \u00e9s el cord\u00f3 dorsal entorn del que s'ha desenvolupat aquella. la columna vertebral es compon d'un nombre variable de v\u00e8rtebres unides entre si. les v\u00e9rtebras presenten sobre el centre un orifici pel qual passa el sistema nervi\u00f3s central, incloent-hi la medul\u00b7la espinal.\nel crani del peix consta de molts ossets i l'esquelet de les extremitats est\u00e0 compost per les aletes: el de les imparells est\u00e0 unit directament a la columna vertebral i sostingut per ella. les aletes parells (pectorals i p\u00e8lviques), en canvi, posseeixen la seua pr\u00f2pia estructura esqueletal de suport, tancat en els m\u00fasculs del tronc, i nom\u00e9s estan unides d'una manera lliure amb l'esquelet central.\n\n\n=== musculatura ===\nocupa la major part del cos del peix. la dels costats del tronc serveix per a la locomoci\u00f3, s'empra al m\u00e0xim, est\u00e0 ben desenvolupada, s'est\u00e9n des del clatell fins a l'arrel de l'aleta caudal i forma dos feixos iguals situats a ambd\u00f3s costats de la columna vertebral. els m\u00fasculs es componen de nombrosos segments successius units entre si sense sutura, com en paquets. de la musculatura del tronc s'ha desenvolupat tamb\u00e9 la de les aletes: es compon de dos m\u00fasculs principals que produeixen l'extensi\u00f3 i contracci\u00f3 d'aquelles.\n\n\n=== aletes ===\ns\u00f3n emprades pels peixos per a impulsar-se, guiar-se i frenar el seu moviment cap endavant. les aletes s\u00f3n plecs epitelials armats sobre radis durs o segments. els durs s\u00f3n realment r\u00edgids i es denominen espinosos. els segments, a m\u00e9s d'\u00e9sser flexibles, es ramifiquen m\u00e9s o menys a prop de la vora de l'aleta i es denominen radis tous. es poden moure's des del tronc, ja que tenen en la base dos grups de m\u00fasculs que permeten als peixos plegar-les, desplegar-les i emprar-les per a guiar-se i fer diferents moviments.\nn'hi ha de dos tipus: parells i imparells, \u00e9s a dir, d'un tipus d'aleta t\u00e9 dues i d'un altre una sola. s\u00f3n imparells la dorsal, la caudal i l'anal, mentre que les p\u00e8lviques i les pectorals s\u00f3n parells. la posici\u00f3 de les parells pot \u00e9sser diferent segons les fam\u00edlies o esp\u00e8cies de peixos a considerar, sobretot les p\u00e8lviques, ja que poden estar despla\u00e7ades cap endarrere (posici\u00f3 abdominal) o b\u00e9 cap endavant (tor\u00e0cica o, fins i tot, jugular). algunes esp\u00e8cies manquen d'aquest darrer tipus d'aletes.\n\n\n=== pell i escates ===\nel cos dels peixos es divideix en tres parts: el cap, el tronc amb el peduncle caudal (part estreta del cos del peix a la qual s'uneix la cua o aleta caudal) i la cua. totes elles es troben recobertes per una pell composta per dues capes: l'exterior (epidermis) i la interior (dermis o cutis). la primera excreta una mucositat que redueix la resist\u00e8ncia per fricci\u00f3 de l'aigua i constitueix una protecci\u00f3 contra els par\u00e0sits, les ferides i les infeccions. entre la capa exterior i la interior es troben les escates (inserides en la dermis), encara que no tots els peixos en tenen. en els teleostis es troben les escates ctenoides (quadrades i amb la vora dentada) i les cicloides (rodones i amb la vora llisa). les escames de la l\u00ednia lateral (\u00f2rgan sensorial que segueix una l\u00ednia des de l'opercle fins a l'inici de l'aleta caudal) es troben foradades i aix\u00ed permeten la recepci\u00f3 d'est\u00edmuls ambientals com diversos tipus d'ones i vibracions de l'aigua i la temperatura (perceben les difer\u00e8ncies de pressi\u00f3 dins la l\u00ednia lateral). el nombre d'escates de la l\u00ednia lateral pot \u00e9sser \u00fatil per a recon\u00e8ixer l'esp\u00e8cie. de vegades, les escates no sempre apareixen i, en el seu lloc, hi ha una mucositat que recobreix directament la pell i la protegeix (cas de les raboses i morenes) i en altres casos poden estar molt desenvolupades i prenen una gruixa considerable. en els elasmobranquis, en lloc d'escates hi ha denticles d\u00e8rmics o escates placoides: per sota la pell hi ha la placa basal i sobresurt un ganxo dirigit cap enrere que confereix a la pell un tacte aspre. aquesta estructura \u00e9s hom\u00f2loga a la de les dents.una altra peculiaritat referent a les escates \u00e9s que creixen juntament amb el seu portador i, de manera similar als anells dels arbres, es pot saber l'edat dels peixos pels anells de les escates. el nombre d'escates d'una fila longitudinal i transversal \u00e9s diferent en cada esp\u00e8cie de peix i mitjan\u00e7ant l'anomenada f\u00f3rmula de retroc\u00e0lcul es pot identificar l'esp\u00e8cie. aquesta f\u00f3rmula informa sobre el nombre d'escates que hi ha en el sentit longitudinal de la l\u00ednia lateral i les que hi ha entre aquesta i l'inici de l'aleta dorsal, o b\u00e9 entre ella i la vora inferior del ventre.\n\n\n=== boca ===\nla diferent posici\u00f3 dels maxil\u00b7lars fa que la boca dels peixos pugui \u00e9sser terminal, s\u00fapera, \u00ednfera o protr\u00e0ctil. quan ambd\u00f3s s\u00f3n iguals, la boca \u00e9s terminal; quan sobresurt la mand\u00edbula, la boca \u00e9s s\u00fapera; quan ho fa el maxil\u00b7lar, la boca \u00e9s \u00ednfera; i, quan els maxil\u00b7lars surten cap enfora, la boca \u00e9s protr\u00e0ctil.\n\n\n=== coloraci\u00f3 ===\nla coloraci\u00f3 i els dibuixos dels peixos s\u00f3n deguts a la pres\u00e8ncia de pigments a la pell i a la irisaci\u00f3 de la llum sobre les fines capes de creixement de les escates. sobre la pell del peix hi ha una infinitat de cromat\u00f2fors -c\u00e8l\u00b7lules crom\u00e0tiques- que determinen el seu color. cada una d'aquestes c\u00e8l\u00b7lules cont\u00e9 sempre un sol color i la coloraci\u00f3 del peix es produeix per la interacci\u00f3 d'aquestes c\u00e8l\u00b7lules (en estendre's o contreure's els diferents pigments de les c\u00e8l\u00b7lules). tamb\u00e9 un canvi de la intensitat de la llum influeix en aquest proc\u00e9s afavorint el que alguns peixos puguin adaptar la seua coloraci\u00f3 a les difer\u00e8ncies de lluminositat i de l'entorn. tant els peixos bent\u00f2nics com els pel\u00e0gics presenten una coloraci\u00f3 mim\u00e8tica: els permet camuflar-se per passar desapercebuts als depredadors (defensa passiva) o per esperar el pas de la presa. poden ajudar-se d'altres estructures morfol\u00f2giques per camuflar-se i la coloraci\u00f3 pot variar segons el sexe, l'h\u00e0bitat, l'edat i l'estat reproductor.\n\n\n=== aparell respiratori ===\nen els peixos cartilaginosos apareixen a cada costat entre 5 i 7 fenedures branquials que es comuniquen, independentment una de l'altra, amb l'exterior. la primera, m\u00e9s petita, \u00e9s l'espiracle. en els peixos ossis hi ha l'opercle: una pe\u00e7a \u00f2ssia i plana que protegeix les br\u00e0nquies que s\u00f3n les estructures relacionades amb la respiraci\u00f3.\n\n\n== comunicaci\u00f3 ==\n\n\n=== sorolls ===\nels peixos utilitzen diversos sons per comunicar-se, com els brunzits, xiulades, cops secs, grinyols, grunyits, grallats, batecs, tamborineig, cops, roncs, rumors i espetecs. la majoria compta amb un m\u00fascul ultrar\u00e0pid que copeja r\u00edtmicament sobre la bufeta natat\u00f2ria. tamb\u00e9 poden produir sons per la estridulaci\u00f3 o fricci\u00f3 d'elements ossis, en moure els seus tendons o fent passar aire a trav\u00e9s de cavitats corporals.des de la universitat d'auckland el professor ghazali va assegurar que els peixos es comuniquen enfront de la necessitat d'espantar els depredadors, quan busquen apariar-se i quan necessiten orientar-se.en uns certs aspectes, la capacitat auditiva dels peixos supera a la humana. la majoria dels peixos senten els sons que es produeixen en el rang dels 50 als 3.000 hertzs (hz), espectre que se situa dins del nostre, m\u00e9s ampli, que va des dels 20 als 20.000 hz. no obstant aix\u00f2, estudis exhaustius duts a terme tant en captivitat com en llibertat han documentat una sensibilitat als ultrasons que se situa en el rang d'audici\u00f3 de les ratapinyades: fins a 180.000 hz.\n\n\n=== orina ===\nmitjan\u00e7ant l'olfacte, els peixos s\u00f3n capa\u00e7os de comunicar-se mitjan\u00e7ant unes subst\u00e0ncies qu\u00edmiques que hi ha a l'orina. aquests utilitzen aquest m\u00e8tode de comunicaci\u00f3 per buscar menjar i parella, per identificar el perill i per tornar a la seva casa. tamb\u00e9 l'utilitzen per la conviv\u00e8ncia, ja que alguns creuen que, a l'igual que els mam\u00edfers, usen l'orina per marcar el seu territori. quan veuen un peix al que poden considerar un rival, s\u2019apropen a ell mentre deixen un rastre d'orina, de manera que aquestes comunicacions es desenvolupen amb interaccions bastant agressives.\nexperimentaix\u00f2 va ser comprovat a un experiment fet per la universitat de berna, on separaven els peixos neolamprologus pulcher de diferents mides, per analitzar la comunicaci\u00f3 entre rivals, en dos tancs separats per un cristall. el primer tanc tenia uns forats que permetien el pas de l'aigua, mentre que l'altre la seva placa separadora no en tenia cap de forat. aleshores van afegir un tipus de subst\u00e0ncia de color blau per tenyir l'orina i aix\u00ed poder medir-la i observar-la.\naleshores, quan els peixos es veient entre ells, nedaven cap al cristall i comen\u00e7aven a orinar. al tanc que tenia els forats, com l'orina podia passar, els peixos rebien la informaci\u00f3 de l'altre, permetent poder veure\u2019ls amb una nova llum, i s\u2019observava que els m\u00e9s petits redu\u00efen la seva agressivitat i es mostraven m\u00e9s d\u00f2cils. en l'altre cas, com l'orina no podia passar del cristall, els peixos alliberaven quantitats m\u00e9s grans d'orina per la manca de resposta de l'altre, i no canviaven el seu comportament.\n\n\n=== un cas particular ===\na la revista science daily s\u2019ha publicat un estudi que mostra una manera molt particular que tenen els peixos pallasso per comunicar-se. aquests en la part de l'ull que mira cap endavant, els fotoreceptors detecten una combinaci\u00f3 de llum violeta i llum ultraviolada. sembla que els peixos pallassos han desenvolupat aquesta capacitat gr\u00e0cies a diferents factors: primer, el fet que viuen a prop de la superf\u00edcie, on la llum ultraviolada penetra m\u00e9s f\u00e0cilment; segon, perqu\u00e8 viuen en harmonia amb les anemones, les quals utilitzen aquest rajos uv per cr\u00e9ixer; i la tercera, els pl\u00e0ncton, la seva dieta aliment\u00e0ria, absorbeixen aquesta llum ultraviolada, fent que en el camp de visi\u00f3 dels peixos pallasso apareguin uns punts negres amb els quals faciliten la seva localitzaci\u00f3.\ntamb\u00e9 els serveix per distingir els peixos de la seva mateixa fam\u00edlia. les seves l\u00ednies blanques reflecteixen la llum ultraviolada, aix\u00ed que els \u00e9s f\u00e0cil poder recon\u00e8ixer-los entre ells.\n\n\n== malalties ==\nigual que altres animals, els peixos pateixen de malalties i par\u00e0sits. per prevenir les malalties tenen una varietat de defenses. les defenses \u00abno espec\u00edfiques\u00bb inclouen la pell i les escates, aix\u00ed com la capa de mucus secretat per l'epidermis, que atrapa i inhibeix el creixement dels microorganismes. quan els pat\u00f2gens trenquen aquestes defenses, els peixos poden desenvolupar una resposta inflamat\u00f2ria que augmenta el flux sanguini a la zona infectada i lliura gl\u00f2buls blancs que tracten de destruir els agents pat\u00f2gens. les defenses espec\u00edfiques responen als pat\u00f2gens particulars identificats al cos del peix, \u00e9s a dir, una resposta immunit\u00e0ria. als \u00faltims anys, les vacunes han estat \u00e0mpliament utilitzats en l'aq\u00fcicultura i amb els peixos ornamentals, per exemple, vacunes contra la furunculosi en la cria del salm\u00f3.algunes esp\u00e8cies fan servir peixos netejadors per eliminar els par\u00e0sits externs. el m\u00e9s conegut d'aquests s\u00f3n els l\u00e0brid netejador del g\u00e8nere labroides que se troba als esculls de coral de l'oce\u00e0 \u00edndic i l'oce\u00e0 pac\u00edfic. aquests petits peixos organitzen les anomenades \u00abestacions de neteja\u00bb on altres peixos es congreguen i fan moviments espec\u00edfics per atraure l'atenci\u00f3 dels netejadors. els comportaments netejadors s'han observat en una s\u00e8rie de grups de peixos, incloent un cas interessant entre dues esp\u00e8cies del mateix g\u00e8nere, el netejador etroplus maculatus, i altre de m\u00e9s grand l'etroplus suratensis.la shewanel\u00b7losi \u00e9s una malaltia produ\u00efda per shewanella putrefaciens una bacteria gramnegativa de la classe gammaproteob\u00e0cteria que produeix a diferents esp\u00e8cies de peix d'aigua dol\u00e7a let\u00e0rgiament, ulceracions, enfoscament en la pell i, hemorr\u00e0gies en els ronyons i la melsa, aquest bacteri s'adhereix a la capa mucosa que cobreix la pell del peix essent la primera capa de defensa, aquesta afinitat pel mucus que recobreix la pell del peix es pot considerar un factor de virulencia.d'altra banda, la clonorquiosi \u00e9s una malaltia causada per clonorchis sinensis, en la qual els peixos, concretament d'aigua dol\u00e7a, formen part del cicle vital d'aquest par\u00e0sit, ja que s\u00f3n els segons hostes intermediaris. la gran majoria d'aquests hostes formen part de la fam\u00edlia dels cipr\u00ednids.\n\n\n== classificaci\u00f3 ==\nels peixos s\u00f3n un grup parafil\u00e8tic: aix\u00f2 vol dir que qualsevol clade que contingui tots els peixos tamb\u00e9 contindr\u00e0 tots els tetr\u00e0podes, els quals no s\u00f3n peixos. per aquesta ra\u00f3, grups com l'antiga classe pisces ja no es fan servir en classificacions formals.\nels peixos s\u00f3n classificats en els seg\u00fcents grans grups:\n\nhyperoartia\npetromyzontidae\npteraspidomorphi\nthelodonti\nanaspida\ncephalaspidomorphi\ngaleaspida\npituriaspida\nosteostraci\ngnathostomata\nplacodermi\nchondrichthyes\nacanthodii\nosteichthyes\nactinopterygii\nsarcopterygii\nactinistia\ndipnoi\n\n\n== estat de conservaci\u00f3 ==\nla uicn, en la seva llista d'esp\u00e8cies animals en perill d'extinci\u00f3 de l'any 2006, assenyala 1.173 esp\u00e8cies de peixos en perill d'esdevenir extintes a curt termini. s'hi inclouen esp\u00e8cies com el bacall\u00e0 (gadus morhua), el celacant (latimeria chalumnae) i el taur\u00f3 blanc (carcharodon carcharias) entre d'altres. a difer\u00e8ncia de les plantes i dels animals terrestres, els peixos viuen sota l'aigua i aquest fet comporta una dificultat afegida per obtenir-ne dades i avaluar-ne el seu estat de conservaci\u00f3. tanmateix, sembla que els peixos d'aigua dol\u00e7a s\u00f3n els m\u00e9s amena\u00e7ats perqu\u00e8, sovint, viuen en zones relativament petites. aix\u00ed, a tall d'exemple, el diminut cyprinodon diabolis nom\u00e9s viu en un petit bassal de 3 per 6 m a nevada (estats units).\n\n\n=== sobrepesca ===\nen el cas dels peixos comestibles, com el bacall\u00e0 i la tonyina, una de les seues principals amenaces \u00e9s la sobrepesca. all\u00e0 on hi \u00e9s present, finalment, provoca el col\u00b7lapse de les poblacions de peixos perqu\u00e8 la poblaci\u00f3 pisc\u00edcola no es pot reproduir suficientment r\u00e0pid per a substituir els individus capturats per la pesca. un cas ben estudiat d'aquest problema \u00e9s el d'un tipus de sardina del pac\u00edfic, sardinops sagax, pescada davant de les costes de calif\u00f2rnia: l'any 1937 se'n pescaven 790.000 tones, mentre que el 1968 les captures ja havien davallat a les 24.000 tones, moment en qu\u00e8 es va aturar-ne la pesca perqu\u00e8 ja no resultava econ\u00f2micament rendible i no pas perqu\u00e8 l'esp\u00e8cie s'hagu\u00e9s extingit. d'ac\u00ed la necessitat evident d'equilibrar la conservaci\u00f3 de les esp\u00e8cies pisc\u00edcoles amb la preservaci\u00f3 dels mitjans de subsist\u00e8ncia dels pescadors. en llocs com a esc\u00f2cia, terranova i alaska, la ind\u00fastria pesquera genera molts llocs de feina, per la qual cosa els governs respectius s\u00f3n els principals interessats en la recerca d'un equilibri entre la conservaci\u00f3 de les poblacions de peixos i el manteniment de la v\u00e0lua econ\u00f2mica de la pesca comercial. d'altra banda, cient\u00edfics, ec\u00f2legs i moviments conservacionistes aposten per mesures m\u00e9s estrictes de protecci\u00f3 de les poblacions de peixos, ja que moltes d'aquestes podrien desapar\u00e8ixer en un termini de cinquanta anys al ritme actual de la pesca comercial.\n\n\n=== destrucci\u00f3 de l'h\u00e0bitat ===\nun altre problema compartit pels ecosistemes marins i els d'aigua dol\u00e7a \u00e9s la degradaci\u00f3 dels h\u00e0bitats pels efectes de la contaminaci\u00f3 de l'aigua, la construcci\u00f3 d'embassaments, l'extracci\u00f3 d'aigua per a la seua utilitzaci\u00f3 pels \u00e9ssers humans i la introducci\u00f3 d'esp\u00e8cies ex\u00f2tiques. un exemple de peix que es troba en perill d'extinci\u00f3 a causa d'aix\u00f2 \u00e9s un tipus d'esturi\u00f3 de nord-am\u00e8rica, scaphirhynchus albus, que pateix les modificacions introdu\u00efdes als rius on viu a causa de diferents activitats humanes.\n\n\n=== introducci\u00f3 d'esp\u00e8cies ex\u00f2tiques ===\nla introducci\u00f3 d'esp\u00e8cies ex\u00f2tiques s'ha produ\u00eft en una gran varietat de llocs i per moltes raons diferents. un dels casos millor estudiats (i m\u00e9s greus) fou la introducci\u00f3 de la perca del nil (lates niloticus) al llac vict\u00f2ria. des de la d\u00e8cada de 1960 aquest peix ha anat exterminant progressivament les 500 esp\u00e8cies de c\u00edclids que nom\u00e9s es trobaven en aquest llac afric\u00e0. algunes d'aquestes esp\u00e8cies ara nom\u00e9s sobreviuen en programes de cria en captivitat mentre que d'altres s\u00f3n, amb molta probabilitat, extintes. la carpa comuna (cyprinus carpio), la til\u00e0pia del nil (oreochromis niloticus), perca fluviatilis, la truita de riu (salmo trutta), la llampresa de mar (petromyzon marinus) i la truita arc de sant mart\u00ed (oncorhynchus mykiss) s\u00f3n altres exemples de peixos que han causat problemes en h\u00e0bitats diferents als seus habituals.\n\n\n== aspectes culturals ==\nel peix era un s\u00edmbol antic per identificar els cristians (ichthys) i era s\u00edmbol de l'eucaristia\nel peix \u00e9s el s\u00edmbol de piscis, el signe zodiacal i la constel\u00b7laci\u00f3 de peixos\ndurant els per\u00edodes d'abstin\u00e8ncia religiosa no es pot menjar carn, que se substitueix pel peix\nel peix \u00e9s un element indispensable de la dieta mediterr\u00e0nia\n\u00e9s un signe de suport al creacionisme\nla fusi\u00f3 entre humans i peixos dona lloc a diversos monstres, com la sirena\na l'edat mitjana era signe de lux\u00faria i pecat, com tots els animals amb escates\nper al budisme s'identifica amb l'abs\u00e8ncia de patiment (el peix no t\u00e9 por de negar-se, tal com la persona no sucumbeix al mar del dolor)\ns'associa a diverses divinitats, entre les quals destaquen hathor i trit\u00f3\nel peix bisbe \u00e9s un \u00e9sser fant\u00e0stic h\u00edbrid d'hum\u00e0 i peix de l'edat moderna\n\n\n== refer\u00e8ncies ==\n\n\n== vegeu tamb\u00e9 ==\nllista de peixos de les illes balears\n\n\n== enlla\u00e7os externs ==\nnoms de peixos al termcat\nvocabulari del peix i marisc, termcat\nzo\u00f2nims marins\nfishbase  (angl\u00e8s)\nworld register of marine species  (angl\u00e8s)\n\nviccionari"