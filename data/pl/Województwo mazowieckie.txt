Województwo mazowieckie – jednostka podziału administracyjnego Polski, największe pod względem powierzchni i ludności województwo, znajdujące się w środkowej i wschodniej części Polski. Obejmuje obszar o powierzchni 35 558,47 km². Według danych z 31 grudnia 2019 r. miało około 5,4 mln mieszkańców. Siedzibą władz województwa jest Warszawa.
Województwo zostało utworzone 1 stycznia 1999 roku.


== Historia ==
Historycznie województwo mazowieckie istniało w latach 1526–1795 i 1816–1837.
Obecne województwo mazowieckie zostało utworzone w 1999 roku z województw poprzedniego podziału administracyjnego:

warszawskiego (w całości)
ostrołęckiego (oprócz gminy Rozogi)
radomskiego (oprócz gmin Drzewica i Gowarczów)
ciechanowskiego (oprócz gmin powiatu działdowskiego)
siedleckiego (oprócz gmin powiatu łukowskiego i gminy Kłoczew)
płockiego (oprócz gmin powiatów kutnowskiego i łęczyckiego oraz gminy Kiernozia)
skierniewickiego (gminy powiatów żyrardowskiego i sochaczewskiego bez gmin Iłów i Brochów oraz 3 gminy powiatu grodziskiego: Baranów, Jaktorów i Żabia Wola)
bialskopodlaskiego (tylko gminy powiatu łosickiego)
łomżyńskiego (tylko gminy: Andrzejewo, Boguty-Pianki, Nur, Szulborze Wielkie i Zaręby Kościelne).


== Geografia ==


=== Powierzchnia ===
Według danych z 1 stycznia 2014 r. powierzchnia województwa wynosiła 35 558,47 km², co stanowi 11,4% powierzchni Polski. Mazowieckie jest największym województwem w Polsce.
Według danych z 31 grudnia 2012 r. w województwie mazowieckim lasy obejmowały powierzchnię 815,0 tys. ha, co stanowiło 22,9% jego powierzchni. 26,9 tys. ha lasów znajdowało się w obrębie parków narodowych.


=== Położenie administracyjne ===
Województwo jest położone w środkowo-wschodniej Polsce i graniczy z województwami:

 kujawsko-pomorskim na długości 187,4 km na północnym zachodzie
 lubelskim na długości 362,6 km na południowym wschodzie
 łódzkim na długości 314,4 km na południowym zachodzie
 podlaskim na długości 345,7 km na północnym wschodzie
 świętokrzyskim na długości 200,3 km na południu
 warmińsko-mazurskim na długości 210,9 km na północy


=== Położenie matematycznogeograficzne i rozciągłość ===
Współrzędne geograficzne skrajnych punktów:

północny: 53°28′55″ szer. geogr. pn – pn. narożnik działki ewidencyjnej nr 970 (powiat ostrołęcki),
południowy: 51°00′47″ szer. geogr. pd – pd.-zach. narożnik działki ewidencyjnej nr 309 (powiat lipski),
zachodni: 19°15′33″ dł. geogr. wsch. – zach. narożnik działki ewidencyjnej nr 44/1 (powiat gostyniński),
wschodni: 23°07′42″ dł. geogr. wsch – nurt Bugu we wsch. narożniku działki ewidencyjnej nr 1017 (powiat łosicki).W wymiarze północ-południe województwo rozciąga się na długości 274 km, co w mierze kątowej daje 2°28′08″. W wymiarze wschód-zachód rozciągłość województwa wynosi 265 km, to jest 3°52′09″.


=== Położenie fizycznogeograficzne ===
Województwo położone jest w większości na obszarze Niżu Środkowoeuropejskiego, tylko jego niewielkie wschodnie fragmenty leżą na terenie Niżu Wschodniobałtycko-Białoruskiego, a południowe na terenie Wyżyn Polskich. Obszar województwa zawiera się w 11 makroregionach fizycznogeograficznych i 34 mezoregionach.


=== Ukształtowanie powierzchni ===
Niziny mazowieckie składają się z rozległych wysoczyzn, które oddzielone są dolinami dużych rzek. Pośrodku terytorium znajduje się kotlinowe obniżenie, Nizina Środkowomazowiecka, z Kotliną Warszawską w centrum. Spływają ku niej większe rzeki: Narew z Wkrą, Bugiem, Pilica, Bzura, Liwiec, Świder, a wody odprowadza na zachód Wisła.
Najwyższym punktem jest wierzchołek Altany – 408 m n.p.m., na południowym skraju województwa, na krańcu Wyżyny Kieleckiej.


=== Położenie historycznogeograficzne i etnograficzne ===
Mimo że województwo mazowieckie jest często określane jako Mazowsze, nie jest nim w całości. Wschodnia część województwa to region podlaski (w znacznie mniejszym stopniu niż geograficznie), natomiast południowa część to ziemia sandomierska będąca częścią Małopolski. Różnice historyczno-kulturowe widoczne są w wielu aspektach, m.in. w architekturze wiejskiej, sposobie zwijania snopów siana czy strojach ludowych. Natomiast część historycznego Mazowsza (większość byłego województwa łomżyńskiego z miastami: Łomża, Zambrów, Grajewo, Kolno i Wysokie Mazowieckie) leży poza obecnym terytorium województwa mazowieckiego.


== Demografia ==
Według danych z 30 czerwca 2014 r. województwo mazowieckie miało 5 324 519 mieszkańców, co stanowiło 13,7% ludności Polski. Mazowieckie jest województwem o największej liczbie ludności w Polsce.
Dane z 30 czerwca 2014 r.:

Ze względu na płeć wśród ludności żyjącej na Mazowszu przeważają kobiety. W 2016 r. ich odsetek w ogóle ludności kształtował się na poziomie 52,2%, przy średniej krajowej wynoszącej 51,6%. Co prawda chłopców rodzi się zazwyczaj nieco więcej niż dziewczynek, ale różnica ta maleje przy przechodzeniu do kolejnych grup wiekowych. W starszych grupach wiekowych (55–59 lat) kobiety zaczynają wyraźnie przeważać liczbowo, co wiąże się z krótszym przeciętnym czasem życia mężczyzn.

Piramida wieku mieszkańców woj. mazowieckiego w 2014 roku.


== Podział administracyjny ==
Województwo mazowieckie składa się z 37 powiatów i 5 miast na prawach powiatu. Powiaty dzielą się na 314 gmin – 35 miejskich, 60 miejsko-wiejskich i 219 wiejskich.


== Urbanizacja ==
W województwie mazowieckim jest 95 miast, w tym 5 miast na prawach powiatu.


== Podregiony statystyczne ==
Z dniem 1 stycznia 2018 roku województwo mazowieckie zostało ujęte w klasyfikacji statystycznej NUTS Unii Europejskiej jako dwa odrębne regiony NUTS 2. Podział ten ma umożliwić bardziej szczegółową analizę danych ekonomicznych w regionach i związaną z tym skuteczniejszą alokację funduszy europejskich (Mazowsze podzielone na dwa regiony ma większe możliwości pozyskania środków unijnych – z uwagi na znaczne różnice w wysokości wskaźników ekonomicznych między regionem warszawskim stołecznym a regionem mazowieckim regionalnym).
Region warszawski stołeczny (PL91) składa się z 3 podregionów statystycznych NUTS 3:

Miasto Warszawa (PL911)
podregion warszawski wschodni (PL911)  
podregion warszawski zachodni (PL913)  Region mazowiecki regionalny (PL92) składa się z 6 podregionów statystycznych NUTS 3:

podregion radomski (PL921)
podregion ciechanowski (PL922)
podregion płocki (PL923)
podregion ostrołęcki (PL924)
podregion siedlecki (PL925)
podregion żyrardowski (PL926)


== Administracja i polityka ==


=== Samorząd województwa ===
Organem stanowiącym samorządu jest Sejmik Województwa Mazowieckiego, składający się z 51 radnych. Siedzibą sejmiku województwa jest Warszawa.
Sejmik wybiera organ wykonawczy samorządu, którym jest zarząd województwa, składający się z 5 członków z przewodniczącym mu marszałkiem.
Budżet województwa mazowieckiego w 2013 r. zamknął się dochodami w wysokości 2191,6 mln zł oraz wydatkami w wysokości 2164,7 mln zł. Zadłużenie samorządu na koniec 2013 r. wyniosło 1587,5 mln zł, co stanowiło 73,3% wysokości wykonywanych dochodów samorządu.
W 2012 r. przeciętne zatrudnienie administracji samorządu wojewódzkiego wynosiło 2903 osoby.

Marszałkowie Województwa Mazowieckiego:

Adam Struzik (od grudnia 2001); (radny wojewódzki PSL)
Zbigniew Kuźmiuk od 1 stycznia 1999 do października 2001; (radny PSL – zrzekł się mandatu radnego i marszałkowania, gdy został posłem PSL)Wicemarszałkowie Województwa Mazowieckiego:

Wiesław Raboszuk
Rafał RajkowskiCzłonkowie Zarządu Województwa Mazowieckiego:

Elżbieta Lanc
Janina Orzełowska (radna wojewódzka PSL)byli wicemarszałkowie Województwa Mazowieckiego:
Antoni Pietkiewicz od 2002 do 2003

Tomasz Siemoniak od 24 listopada 2006 do 26 listopada 2007; (od 26 listopada 2007 sekretarz stanu w MSWiA)
Jacek Kozłowski od 24 listopada 2006 do 27 listopada 2007; (od 29 listopada 2007 wojewoda mazowiecki)
Stefan Kotlewski od 27 listopada 2007 do 2010; (radny wojewódzki PO)
Ludwik Rakowski od 2 stycznia 2008 do 2010; (radny wojewódzki PO)
Marcin Kierwiński (PO), od 2010 do 2011; (poseł)
Krzysztof Strzałkowski od 2010 do 2014; (radny wojewódzki PO)
Leszek Ruszczyk (PO), od 2011 do 2015
Janina Orzełowska od 2014 do 2018; (radna wojewódzka PSL)byli członkowie Zarządu Województwa Mazowieckiego:

Waldemar Roszkiewicz od 24 listopada 2006 do 2010 (rekomendowany przez LPR)
Piotr Szprendałowicz od 24 listopada 2006 do 2010 (rekomendowany przez PO)
Leszek Ruszczyk (PO), od 2010 do 2011
Wiesław Raboszuk od 2011 do 2014, od 2014 do 2015


=== Administracja państwowa ===
Terenowym organem administracji rządowej jest Wojewoda Mazowiecki, wyznaczany przez Prezesa Rady Ministrów. Siedzibą wojewody jest Warszawa, gdzie znajduje się Mazowiecki Urząd Wojewódzki w Warszawie. Siedzibą urzędu i wojewody są połączone pałace Komisji Rządowej Przychodów i Skarbu i Ministra Skarbu przy placu Bankowym 3/5.
W celu usprawnienia działania urzędu działa także jego 5 delegatur (placówek zamiejscowych): w Ciechanowie, Ostrołęce, Płocku, Radomiu i Siedlcach.
Delegatury urzędu wojewódzkiego obejmują swoim zasięgiem działania:

delegatura w Ciechanowie – powiaty: ciechanowski, mławski, pułtuski, płoński, żuromiński;
delegatura w Ostrołęce – powiaty: ostrołęcki, makowski, ostrowski, przasnyski i miasto na prawach powiatu Ostrołęka;
delegatura w Płocku – powiaty: płocki, gostyniński, sierpecki i miasto na prawach powiatu Płock;
delegatura w Radomiu – powiaty: radomski, białobrzeski, grójecki, kozienicki, lipski, przysuski, szydłowiecki, zwoleński i miasto na prawach powiatu Radom;
delegatura w Siedlcach – powiaty: siedlecki, łosicki, garwoliński, sokołowski, węgrowski i miasto na prawach powiatu Siedlce.Wojewodowie Mazowieccy:

Antoni Pietkiewicz od 1 stycznia 1999 do 21 października 2001
Stanisław Pietrzak (UW), I wicewojewoda od 1999 do 2000
Andrzej Wieczorek (AWS), I wicewojewoda od 2000 do 2001
Dariusz Krajowski-Kukiel (UW), II wicewojewoda od 1999 do 2001
Leszek Mizieliński (SLD) od 21 października 2001 do 10 stycznia 2006
Maciej Sieczkowski, I wicewojewoda od 2001 do 2006
Elżbieta Lanc, II wicewojewoda od października od 2001 do 2003
Adam Mroczkowski (PL-D), II wicewojewoda od 12 maja 2003 do 11 stycznia 2006
Tomasz Koziński (PiS) od 10 stycznia 2006 do 17 stycznia 2007
Jacek Sasin (PiS), I wicewojewoda od 10 stycznia 2006
Cezary Pomarański, II wicewojewoda (ds. oświaty) od 12 stycznia 2006
Wojciech Dąbrowski (PiS) od 18 stycznia 2007 do 1 lutego 2007
Jacek Sasin (PiS), I wicewojewoda
Cezary Pomarański, II wicewojewoda (ds. oświaty)
Jacek Sasin (PiS) od 15 lutego 2007 do 29 listopada 2007
Marek Martynowski (PiS), I wicewojewoda od 19 kwietnia 2007 do 13 listopada 2007
Cezary Pomarański, II wicewojewoda (ds. oświaty)
Jacek Kozłowski (PO) od 29 listopada 2007 do 8 grudnia 2015
Dariusz Piątek, I wicewojewoda od 27 grudnia 2007 do 10 grudnia 2015
Cezary Pomarański, II wicewojewoda (ds. oświaty) do 4 grudnia 2007
Zdzisław Sipiera (PiS) od 8 grudnia 2015 do 11 listopada 2019
Dariusz Piątek, wicewojewoda od 27 grudnia 2007 do 10 grudnia 2015
Sylwester Dąbrowski, I wicewojewoda od 11 stycznia 2016
Artur Standowicz, II wicewojewoda od 11 stycznia 2016
Konstanty Radziwiłł od 25 listopada 2019 do 15 marca 2023
Sylwester Dąbrowski, I wicewojewoda
Artur Standowicz, II wicewojewoda
Tobiasz Bocheński od 18 kwietnia 2023
Sylwester Dąbrowski, I wicewojewoda
Artur Standowicz, II wicewojewoda


== Charakterystyka gospodarki ==
W 2012 r. produkt krajowy brutto województwa mazowieckiego wynosił 353,3 mld zł, co stanowiło 21,9% PKB Polski. Należy jednak podkreślić, że 59,1% PKB województwa wytwarza sama Warszawa. Produkt krajowy brutto na 1 mieszkańca mazowieckiego wynosił 66,8 tys. zł (159,2% średniej krajowej), co lokowało na 1. miejscu względem innych województw. Według Eurostatu w 2011 r. PKB na 1 mieszkańca woj. mazowieckiego, według zestandaryzowanego parytetu siły nabywczej, wynosiło 107% średniego PKB w Unii Europejskiej, natomiast PKB województwa bez uwzględnienia siły nabywczej stanowiło w 2009 r. 55,3% średniego PKB Unii (13 000 euro na mieszkańca wobec średniej w Unii 23 500 euro).
W 2010 r. produkcja sprzedana przemysłu w województwie mazowieckim wynosiła 199,3 mld zł, co stanowiło 20,2% produkcji przemysłu Polski. Sprzedaż produkcji budowlano-montażowej w mazowieckim wynosiła 37,4 mld zł, co stanowiło 23,3% tej sprzedaży Polski.
W Radomiu mieści się siedziba jednego z największych koncernów obronnych w Europie – Polskiej Grupy Zbrojeniowej SA. W Płocku swoją siedzibę ma PKN Orlen (4. w indeksie), największy polski koncern paliwowy. W Warszawie i w Siedlcach działa Polimex-Mostostal. W Przasnyszu swoją siedzibę ma firma Kross.
Przeciętne miesięczne wynagrodzenie mieszkańca województwa mazowieckiego we wrześniu 2019 r. wynosiło 6000,45 zł, co lokowało je na 1. miejscu względem wszystkich województw.
W końcu września 2019 liczba zarejestrowanych bezrobotnych w województwie obejmowała ok. 123,3 tys. mieszkańców, co stanowi stopę bezrobocia na poziomie 4,4% do aktywnych zawodowo.
Według danych z 2011 r. 3,2% mieszkańców w gospodarstwach domowych województwa mazowieckiego miało wydatki poniżej granicy ubóstwa skrajnego (tzn. znajdowało się poniżej minimum egzystencji), przy czym wskaźnik dla województwa mazowieckiego bez Warszawy obejmował 4,5% mieszkańców tego obszaru.


== Transport ==


=== Transport drogowy ===
Przez województwo przebiegają drogi krajowe:

droga krajowa nr 2, droga ekspresowa S2, autostrada A2 – Świecko – Poznań – Warszawa – Kukuryki
droga krajowa nr 7, droga ekspresowa S7 – Gdańsk – Warszawa – Kraków
droga krajowa nr 8, droga ekspresowa S8 – Suwałki – Warszawa – Wrocław
droga krajowa nr 17, droga ekspresowa S17 (trasa europejska E372) – Warszawa – Lublin – Hrebenne
droga krajowa nr 79, droga ekspresowa S79 – Warszawa – Sandomierz – Kraków; Lotnisko Chopina w Warszawie – A2 w gminie Raszyn
droga krajowa nr 9 – Radom – Rzeszów
droga krajowa nr 12, droga ekspresowa S12 – Piotrków Trybunalski – Radom – Lublin – Dorohusk
droga krajowa nr 19 – Kuźnica – Białystok – Łosice – Lublin – Rzeszów – Barwinek
droga krajowa nr 50, droga ekspresowa S50, autostrada A50 – Tranzytowa Obwodnica Warszawy.


=== Transport kolejowy ===
Czynne linie kolejowe na obszarze województwa:

Planowana jest budowa szybkiej kolei łączącej Łódź z Warszawą, Poznaniem i Wrocławiem, tzw. linii „Y”.
Lokalny transport kolejowy zapewniają Koleje Mazowieckie, którego województwo mazowieckie jest właścicielem. 
Warszawa jest jedynym posiadającym metro miastem w Polsce.


==== Tabor kolejowy ====
Województwo mazowieckie wraz z Kolejami Mazowieckimi i Mazowiecką Spółką Taborową są właścicielem 276 pojazdów z których stanowią 244 elektryczne zespoły trakcyjne, 17 spalinowych zespołów trakcyjnych i autobusów szynowych, 13 lokomotyw elektrycznych i 59 wagonów piętrowych systemu push-pull zakupionych głównie przez Koleje Mazowieckie.
Ponadto Mazowiecka Spółka Taborowa jest właścicielem ośmiu pojazdów serii VT627 i VT628 niemieckiej produkcji. Natomiast Urząd Marszałkowski Województwa Mazowieckiego jest właścicielem pięciu szynobusów polskiej produkcji.
Tabor niebędący własnością Kolei Mazowieckich


=== Transport lotniczy ===
W województwie znajduje się największy w Polsce port lotniczy: Lotnisko Chopina w Warszawie.
Na obszarze województwa zlokalizowane są następujące lotniska:


== Nauka i oświata ==
Mazowsze, w zakresie rozwoju szkolnictwa wyższego przewodzi wśród polskich województw. W szkołach wyższych kształci się tu obecnie 270 tys. studentów, czyli dwa razy tyle, co w województwie dolnośląskim, oraz półtora razy tyle, co w województwie małopolskim. W roku 2018 ok. 67% studentów kształci się na uczelniach publicznych, co w skali kraju stanów najwyższy wynik i jednocześnie świadczy o silnie rozbudowanym rynku szkolnictwa niepublicznego.
Warszawa jest największym skupiskiem uczelni (stolica skupia 75% mazowieckich szkół wyższych oraz blisko 90% studentów), ale są one również zlokalizowane w innych miastach województwa: (Płock, Pułtusk, Radom, Siedlce).
Uczelnie publiczne: (zobacz też uczelnie w Warszawie)

Akademia Humanistyczna im. Aleksandra Gieysztora w Pułtusku
Akademia Pożarnicza
Akademia Sztuki Wojennej
Akademia Pedagogiki Specjalnej
Akademia Sztuk Pięknych w Warszawie
Akademia Wychowania Fizycznego Józefa Piłsudskiego w Warszawie
Politechnika Warszawska
Szkoła Główna Gospodarstwa Wiejskiego w Warszawie
Szkoła Główna Handlowa
Uniwersytet Kardynała Stefana Wyszyńskiego
Uniwersytet Muzyczny Fryderyka Chopina
Uniwersytet Przyrodniczo-Humanistyczny w Siedlcach
Uniwersytet Radomski
Uniwersytet Warszawski
Warszawski Uniwersytet Medyczny
Wojskowa Akademia Techniczna im. Jarosława Dąbrowskiego w Warszawie


== Bezpieczeństwo publiczne ==
W województwie mazowieckim działają dwa centra powiadamiania ratunkowego, które znajdują się w Warszawie i Radomiu i które obsługują zgłoszenia alarmowe kierowane do numerów alarmowych 112, 997, 998 i 999.


== Kultura ==


=== Zabytki ===
Pod względem liczby zabytków województwo mazowieckie plasuje się tuż za dolnośląskiem. Na Mazowszu znajduje się najwięcej w Polsce zabytkowych obiektów przemysłowych (294). Znaczna jest liczba historycznie wartościowych rezydencji znajdujących się w rejestrze zabytków (509).
Według badań Polskiej Organizacji Turystycznej przeprowadzonych w 2014 r. najbardziej rozpoznawalnymi atrakcjami Mazowsza są przede wszystkim obiekty zabytkowe: pałac w Wilanowie, Łazienki Królewskie oraz warszawska Starówka.
Na obszarze obecnego województwa mazowieckiego tworzyli i żyli przez wiele lat: Juliusz Słowacki, Witold Gombrowicz, Julian Tuwim, Bolesław Prus, Fryderyk Chopin, Isaac Bashevis Singer.


== Język ==
Większość ludności Mazowsza posługuje się językiem polskim. Przed II wojną światową wśród Żydów w użyciu był język jidisz, obecnie jest on nauczany jedynie na Uniwersytecie Warszawskim oraz używany w Teatrze Żydowskim w Warszawie w niektórych sztukach. Na wsi posługiwano się dialektem mazowieckim, który jednak zanika w ostatnich dziesięcioleciach.
Województwo mazowieckie charakteryzuje się najlepszą znajomością języków obcych w Polsce. Jest pierwsze pod względem znajomości języka angielskiego i włoskiego, drugim pod względem znajomości francuskiego i niemieckiego oraz szóstym pod względem znajomości hiszpańskiego.


== Religia ==

Większość mieszkańców województwa mazowieckiego należy do Kościoła rzymskokatolickiego. Praktykuje jednak mniej niż połowa ludności. W archidiecezji warszawskiej praktykuje 30% ludności, w diecezji płockiej 32% i 34% w diecezji warszawsko-praskiej, co sprawia, że należą one do najbardziej zlaicyzowanych w Polsce. W diecezji radomskiej praktykuje 37% ludności. Najbardziej religijna jest diecezja siedlecka (45%) i diecezja łomżyńska (44%).
Drugim co do liczebności wyznaniem województwa mazowieckiego są mariawici, szczególnie licznie zamieszkujący okolice Płocka, Warszawy, Siedlec i Mińska Mazowieckiego. Niemal połowa polskich mariawitów zamieszkuje województwo mazowieckie. Kolebką mariawityzmu jest Płock, gdzie św. Maria Franciszka Kozłowska otrzymała objawienia Dzieła Wielkiego Miłosierdzia. W Płocku znajduje się Świątynia Miłosierdzia i Miłości, sanktuarium i siedziba władz Kościoła Starokatolickiego Mariawitów. Parafie tego Kościoła rozsiane są po całym województwie i administracyjnie należą do dwóch diecezji: warszawsko-płockiej i lubelsko-podlaskiej. W klasztorze w Felicjanowie pod Płockiem, swoją siedzibę mają władze zwierzchnie Kościoła Katolickiego Mariawitów, który składa się z dwóch kustodii: warszawskiej i płockiej.
Wyznawcy prawosławia z województwa mazowieckiego zamieszkują głównie Warszawę, gdzie też mieści się siedziba władz Polskiego Autokefalicznego Kościoła Prawosławnego. Parafie w województwie należą administracyjnie do trzech diecezji: warszawsko-bielskiej (Warszawa, Wołomin, Stanisławowo, Płock), lubelsko-chełmskiej (Siedlce, Mińsk Mazowiecki) i łódzko-poznańskiej (Radom). Ponadto w Warszawie działa parafia katedralna Prawosławnego Ordynariatu Wojska Polskiego.
Na terenie województwa działają także synagogi (neoortodoksyjna, reformowana i ortodoksyjna), meczet, sikhowska gurdawara, jedyna wolnostojąca kaplica mormonów oraz bardzo dużo kościołów protestanckich. Trwają starania o wybudowanie świątyni buddyjskiej.
Historycznie, bardzo duże znaczenie na tych ziemiach miał judaizm, gdyż Żydzi stanowili do II wojny światowej między 20% a 50% ludności mazowieckich miasteczek. Na północno-wschodnim Mazowszu istotny był kalwinizm. Na terenie województwa działają także Świadkowie Jehowy, także tutaj w miejscowości Nadarzyn w powiecie pruszkowskim mają swoją główną siedzibę na terenie Polski.


== Sport ==
Gra tutaj najbardziej utytułowany polski klub piłkarski Legia Warszawa. Poza tym grają jeszcze Polonia Warszawa, Wisła Płock, Świt Nowy Dwór Mazowiecki, Ząbkovia Ząbki, Radomiak Radom, Sęp Żelechów. W Polskiej Lidze Koszykówki gra AZS Politechnika Warszawska oraz Rosa Radom. W Polskiej Lidze Siatkówki gra AZS Politechnika Warszawska oraz Czarni Radom. W TAURONLidze gra DPD IŁCapital Legionovia Legionowo. W PGNiG Superlidze Mężczyzn występuje jeden z najbardziej utytułowanych klubów piłki ręcznej w Polsce Orlen Wisła Płock.


== Ochrona środowiska ==
Według danych z roku 2000 powierzchnia obszarów chronionych w województwie mazowieckim ogółem wynosiła 1 053 439,9 ha, co stanowiło 29,6% powierzchni województwa.Na terenie województwa mazowieckiego znajdowało się:

1 park narodowy – Kampinoski Park Narodowy
9 parków krajobrazowych
Bolimowski Park Krajobrazowy
Brudzeński Park Krajobrazowy
Chojnowski Park Krajobrazowy
Gostynińsko-Włocławski Park Krajobrazowy
Górznieńsko-Lidzbarski Park Krajobrazowy
Kozienicki Park Krajobrazowy
Mazowiecki Park Krajobrazowy
Nadbużański Park Krajobrazowy
Park Krajobrazowy Podlaski Przełom Bugu
189 rezerwatów przyrody
62 obszary chronionego krajobrazu


== Zmiany ==
Rozważany był projekt wyłączenia z regionu Warszawy jako niezależnego województwa i przeniesienia stolicy Mazowsza do innego miasta np. do Płocka lub Radomia. Zwolennicy tego rozwiązania wskazują, że z powodu wysokiego wskaźnika PKB per capita w Warszawie reszta województwa nie będzie mogła korzystać z funduszy strukturalnych UE, gdy PKB dla całego województwa przekroczy wyznaczony przez Unię Europejską wskaźnik 75% PKB. Przeciwnicy zwracają uwagę na wysokie koszty administracyjne wynikłe z dublowania urzędów i przeprowadzki do innego miasta oraz konieczności zmiany wielu systemów w administracji publicznej. Premier Donald Tusk w swoim exposé zapowiedział, że nie przewiduje w czasie swoich rządów poparcia żadnych inicjatyw w zakresie zmian podziału administracyjnego.


== Zobacz też ==
Warszawa (projekt województwa)
województwo staropolskie
Mazowsze
VeloMazovia – sieć szlaków rowerowych na Mazowszu
Mazowiecka Chorągiew Harcerzy ZHR


== Przypisy ==


== Linki zewnętrzne ==
Strona Mazowieckiego Urzędu Wojewódzkiego w Warszawie. mazowsze.uw.gov.pl. [zarchiwizowane z tego adresu (2011-04-27)].
Strona samorządu województwa mazowieckiego
Województwo mazowieckie w liczbach, Polska w liczbach [dostęp 2015-05-18]  (pol.), liczba ludności w oparciu o dane GUS.