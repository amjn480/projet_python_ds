"la qu\u00edmica org\u00e0nica o qu\u00edmica del carboni \u00e9s una subdisciplina dins la qu\u00edmica que tracta de l'estudi cient\u00edfic de l'estructura, propietats, composici\u00f3, reaccions, i preparacions (per s\u00edntesi org\u00e0nica o per altres mitjans) de compostos basats en el carboni, hidrocarburs i els seus derivats. els objectius fonamentals de la qu\u00edmica org\u00e0nica tamb\u00e9 s\u00f3n l'elucidaci\u00f3 de l'estructura molecular (an\u00e0lisi estructural), l'estudi de les propietats espec\u00edfiques i relacions generals entre els composts, els mecanismes de reacci\u00f3 i l'estereoqu\u00edmica.els compostos org\u00e0nics poden contenir altres elements, incloent-hi hidrogen, nitrogen, oxigen, els hal\u00f2gens (fluor, clor, brom, iode) com tamb\u00e9 el bor, el silici, el f\u00f2sfor, el sofre; m\u00e9s rarament, liti, sodi, magnesi, coure, titani, potassi, ferro, cobalt, zinc i plom. aquesta darrera qu\u00edmica s'anomena organomet\u00e0l\u00b7lica.els compostos org\u00e0nics s\u00f3n diversos estructuralment. el rang d'aplicaci\u00f3 dels compostos org\u00e0nics \u00e9s enorme. formen la base de (o s\u00f3n constituents importants de) molts productes, incloent-hi els pl\u00e0stics, drogues, petroqu\u00edmics, aliments, explosius i pintures. formen la base de tots els processos de la vida a la terra (que est\u00e0 basada en el carboni) amb molt poques excepcions.\n\n\n== el concepte de qu\u00edmica org\u00e0nica ==\nel concepte de qu\u00edmica org\u00e0nica \u00e9s controvertit.\nl'etimologia de la paraula org\u00e0nica prov\u00e9 d'organon, dels \u00e9ssers vius que tenen \u00f2rgans i que estan \u201corganitzats\u201d, en oposici\u00f3 a \u201cinorg\u00e0nic\u201d, que seria el qualificatiu assignat a tot el que manca de vida, organitzaci\u00f3 o estructuraci\u00f3.la l\u00ednia que divideix les mol\u00e8cules org\u00e0niques de les inorg\u00e0niques ha originat pol\u00e8miques i hist\u00f2ricament ha estat arbitr\u00e0ria. aix\u00ed, l'\u00e0cid carb\u00f2nic, h\u2082co\u2083, \u00e9s inorg\u00e0nic, mentre que l'\u00e0cid f\u00f2rmic o \u00e0cid metanoic, hcooh, l'\u00e0cid carbox\u00edlic d'un sol carboni, es considera org\u00e0nic. el di\u00f2xid de carboni, co\u2082, i el mon\u00f2xid de carboni, co, s\u00f3n compostos inorg\u00e0nics. per tant, totes les mol\u00e8cules org\u00e0niques contenen carboni, per\u00f2 no totes les mol\u00e8cules que contenen carboni s\u00f3n mol\u00e8cules org\u00e0niques.\nla primera definici\u00f3 de la qu\u00edmica org\u00e0nica per nicolas l\u00e9mery en el seu llibre cours de chymie publicat el 1690, va ser deguda a la concepci\u00f3 err\u00f2nia segons la qual els compostos org\u00e0nics serien els \u00fanics que entren en joc en les processos de la vida. tanmateix, les mol\u00e8cules org\u00e0niques poden ser produ\u00efdes per processos en qu\u00e8 no intervenen els \u00e9ssers vius, i els \u00e9ssers vius depenen tamb\u00e9 de la qu\u00edmica inorg\u00e0nica. per exemple, nombrosos enzims necessiten metalls de transici\u00f3 com el ferro o el coure per a poder ser actius; i materials com les conquilles, les dents o els ossos estan constitu\u00efts en part per compostos org\u00e0nics i en part per compostos inorg\u00e0nics.\nel terme qu\u00edmica org\u00e0nica no va apar\u00e8ixer, per\u00f2, fins a l'any 1807 sota el guiatge de j\u00f6ns jacob berzelius. l'adjectiu org\u00e0nica va estar inicialment lligat al fet que aquesta branca de la qu\u00edmica estudiava compostos m\u00e9s o menys complexos extrets dels organismes vius, vegetals o animals i del seu metab\u00f2lit. aquesta definici\u00f3 va ser abandonada a favor de l'exposada l'any 1828 per friedrich w\u00f6hler quan va aconseguir la s\u00edntesi de la urea.\na principis del segle xviii, els qu\u00edmics van descobrir que els \u00e9ssers vius, tant animals com vegetals, estaven constitu\u00efts per molts compostos qu\u00edmics que no eren del regne mineral. es creia que la vida utilitzava una qu\u00edmica pr\u00f2pia i que els compostos obtinguts dels organismes vius eren massa complexos per a poder ser sintetitzats, per\u00f2, l'any 1826, el qu\u00edmic alemany friederich w\u00f6hler va aconseguir preparar, a partir de les subst\u00e0ncies minerals i mitjan\u00e7ant procediments de laboratori, la urea. aquesta subst\u00e0ncia org\u00e0nica \u00e9s present en l'orina dels animals i, per tant, \u00e9s un producte genu\u00efnament org\u00e0nic. despr\u00e9s d'aquest descobriment transcendental, es van obtenir altres compostos org\u00e0nics a partir de subst\u00e0ncies minerals. avui dia, es denomina qu\u00edmica del carboni la part de la qu\u00edmica que estudia els compostos del carboni, tant si s'han obtingut a partir dels \u00e9ssers vius com si s'han preparat artificialment. la part de la qu\u00edmica que estudia els elements i els compostos que no pertanyen a la qu\u00edmica del carboni rep el nom de qu\u00edmica inorg\u00e0nica.\nel 1861, august kekul\u00e8 identific\u00e0 la qu\u00edmica org\u00e0nica com \"l'estudi dels compostos de carboni\".\nla tasca de presentar la qu\u00edmica org\u00e0nica de manera sistem\u00e0tica i global es va fer mitjan\u00e7ant un manual del qu\u00edmic alemany friedrich konrad beilstein (1838-1906). el seu handbuch der organischen chemie (manual de qu\u00edmica org\u00e0nica) va comen\u00e7ar-se a publicar a hamburg el 1880 i constava de dos volums que recollien informaci\u00f3 d'uns 15.000 compostos org\u00e0nics coneguts. quan la deutsche chemische gesellschaft (societat alemanya de qu\u00edmica) tract\u00e0 d'elaborar-ne la quarta reedici\u00f3, a la segona d\u00e8cada del segle xx, la xifra de compostos org\u00e0nics s'havia multiplicat per 10. van ser-ne necessaris 37 volums per a l'edici\u00f3 b\u00e0sica, que aparegueren entre 1916 i 1937. actualment, la citada informaci\u00f3 est\u00e0 disponible en internet.\n\n\n== bioqu\u00edmica ==\nencara que hi ha una superposici\u00f3 amb la bioqu\u00edmica, aquesta darrera s'interessa espec\u00edficament per les mol\u00e8cules elaborades pels organismes vius. la mat\u00e8ria org\u00e0nica i els compostos org\u00e0nics s\u00f3n el nucli d'aquestes disciplines. se'ls designa amb el terme de subst\u00e0ncies org\u00e0niques, que poden ser tant les macromol\u00e8cules com les prote\u00efnes. la bioqu\u00edmica \u00e9s una subdisciplina de la qu\u00edmica que va comen\u00e7ar al segle xx; estudia la qu\u00edmica dels organismes vius, les seves estructures i interaccions in vitro i dins dels sistemes vivents. ha obert un nou cap\u00edtol en la qu\u00edmica org\u00e0nica amb grans perspectives, i se centra en compostos que contenen carboni.\n\n\n== objectius ==\nquant als objectius de la qu\u00edmica org\u00e0nica, hom pot parlar:\n\nde l'elucidaci\u00f3 estructural, la qual, fent \u00fas de les t\u00e8cniques anal\u00edtiques de separaci\u00f3, dels m\u00e8todes de purificaci\u00f3 i dels m\u00e8todes qu\u00edmics instrumentals de reconeixement i identificaci\u00f3, aconsegueix l'establiment d'una f\u00f3rmula molecular tridimensional per al compost estudiat.el coneixement estructural complet dels composts permet de dur a terme, com a pas seg\u00fcent, la realitzaci\u00f3 de llurs s\u00edntesis, la qual exigeix un coneixement al m\u00e9s perfecte possible dels aspectes din\u00e0mics de la qu\u00edmica org\u00e0nica, \u00e9s a dir, de les reaccions qu\u00edmiques.\naquest coneixement es concreta en les dades cin\u00e8tiques i termodin\u00e0miques que porten a la determinaci\u00f3 del mecanisme de reacci\u00f3, i en dades complement\u00e0ries, per\u00f2 de gran import\u00e0ncia, com les implicacions estereoqu\u00edmiques dels processos i les relacions d'analogia que hom pugui establir amb processos similars ben estudiats. aquesta branca de la qu\u00edmica \u00e9s la que inclou m\u00e9s varietat de compostos i ha continuat aportant subst\u00e0ncies que s'utilitzen en una gran varietat de camps.\n\n\n== hist\u00f2ria de la qu\u00edmica org\u00e0nica ==\nels \u00e9ssers humans han emprat els compostos org\u00e0nics i les seves reaccions durant milers d'anys. el primer experiment conscient amb una reacci\u00f3 org\u00e0nica data, probablement, des del moment en qu\u00e8 es descobr\u00ed el foc. els antics egipcis utilitzaven els compostos org\u00e0nics (indi i alitzarina) per a tenyir teles. la famosa porpra reial emprada pels fenicis tamb\u00e9 era una subst\u00e0ncia org\u00e0nica obtinguda de certs mol\u00b7luscs. la fermentaci\u00f3 del ra\u00efm per a produir etanol, l'esperit de vi, i les caracter\u00edstiques \u00e0cides del vinagre (vi agre) es descriuen en la b\u00edblia i ben probablement es coneixien des de temps enrere.\n\n\n=== s\u00edntesi de la urea ===\nla ci\u00e8ncia de la qu\u00edmica org\u00e0nica, com a tal, t\u00e9 menys de dos segles d'exist\u00e8ncia. la majoria d'historiadors en fixen l'origen en la primera part del segle xix. abans del 1850, el qu\u00edmics pensaven que hi havia quelcom que diferenciava els compostos org\u00e0nics i que no permetia que aquests es preparassin sin\u00f3 a partir d'organismes vius. tots els compostos org\u00e0nics que es coneixien abans del 1828 s'havien obtingut d'organismes vius i, per aquesta ra\u00f3, es creia que existia una \u201cfor\u00e7a vital\u201d indispensable per a la seva formaci\u00f3 (seguint els corrents del vitalisme). durant la d\u00e8cada de 1780, s'establ\u00ed per primera vegada la difer\u00e8ncia entre compostos org\u00e0nics (obtinguts d'organismes vius) i compostos inorg\u00e0nics (derivats de fonts no vivents). de 1828 a 1850, se sintetitzaren diversos compostos org\u00e0nics d'altres t\u00edpicament inorg\u00e0nics. cap a 1816, michel chevreul comen\u00e7\u00e0 a estudiar el sabons fets de diversos greixos i \u00e0lcalis. separ\u00e0 els diversos \u00e0cids que en combinaci\u00f3 amb els \u00e0lcalis produeixen el sab\u00f3. com que tots aquests eren compostos individuals, demostr\u00e0 que era possible fer un canvi qu\u00edmic en diversos greixos (els quals tradicionalment provenien de fonts org\u00e0niques), produint nous compostos sense la \"for\u00e7a vital \". la primera d'aquestes s\u00edntesis, la realitz\u00e0 el qu\u00edmic alemany friedrich w\u00f6hler el 1828. w\u00f6hler descobr\u00ed que el compost org\u00e0nic urea (un component present abundantment a l'orina) podia preparar-se escalfant el compost inorg\u00e0nic cianat d'amoni. aix\u00f2 condu\u00ed a la desaparici\u00f3 de les idees vitalistes, per\u00f2 de forma lenta, i no foren obsoletes en els cercles cient\u00edfics fins al 1850, i possibilit\u00e0 el desenvolupament de la ci\u00e8ncia de la qu\u00edmica org\u00e0nica que ha seguit evolucionant fins al present. malgrat que w\u00f6hler va ser sempre cautel\u00f3s sobre la q\u00fcesti\u00f3 que ell hagu\u00e9s desaprovat la teoria de la for\u00e7a vital, aquest esdeveniment ha estat sovint considerat com un punt d'inflexi\u00f3.\n\n\n=== primer tint artificial ===\nel 1856 william henry perkin, quan tractava de fabricar quinina, accidentalment produ\u00ed un tint org\u00e0nic que actualment rep el nom de malva de perkin i els francesos l'anomenen mauve\u00efna. com que aquest esdeveniment va tenir molta import\u00e0ncia econ\u00f2mica, increment\u00e0 l'inter\u00e8s mundial per la qu\u00edmica org\u00e0nica. l'anomen\u00e0 porpra d'anilina. s'obr\u00ed aix\u00ed el camp dels colorants sint\u00e8tics que aproparen els colors a tota la poblaci\u00f3.\n\n\n=== l'an\u00e0lisi dels compostos org\u00e0nics ===\nquan encara era vigent el vitalisme es feren avan\u00e7os molt importants en el desenvolupament dels m\u00e8todes qualitatius i quantitatius per a l'an\u00e0lisi de les subst\u00e0ncies org\u00e0niques. el 1784, el qu\u00edmic franc\u00e8s antoine laurent lavoisier demostr\u00e0 per primera vegada que els compostos org\u00e0nics estaven constitu\u00efts principalment de carboni, hidrogen i oxigen. entre els anys 1811 i 1831, l'alemany justus von liebig, el suec j\u00f6ns jacob berzelius i el franc\u00e8s jean-baptiste dumas, desenvoluparen m\u00e8todes quantitatius per a la determinaci\u00f3 dels compostos org\u00e0nics. el gran augment en el nombre de composts org\u00e0nics coneguts i el perfeccionament de l'an\u00e0lisi org\u00e0nica elemental mostraren l'exist\u00e8ncia de subst\u00e0ncies que, tot i ser essencialment diferents, tenien la mateixa composici\u00f3 elemental, cosa que don\u00e0 lloc a la introducci\u00f3 del concepte d'isomeria per berzelius. la sistematitzaci\u00f3 en la classificaci\u00f3 dels composts org\u00e0nics fou possible arran de l'establiment emp\u00edric del concepte de funci\u00f3 qu\u00edmica i de la introducci\u00f3, per part de liebig i w\u00f6hler, de la noci\u00f3 de radical qu\u00edmic, per a indicar grups d'\u00e0toms que resten invariables al llarg de transformacions qu\u00edmiques successives.\n\n\n=== s\u00edntesi org\u00e0nica ===\nl'any 1844, adolph wilhelm hermann kolbe realitz\u00e0 la preparaci\u00f3 de l'\u00e0cid ac\u00e8tic a partir de materials inorg\u00e0nics. de 1850 a 1865, marcellin berthelot va sintetitzar met\u00e0, metanol, et\u00e8 i benz\u00e8 i expos\u00e0 les seves teories en el llibre la chimie organique fond\u00e9e sur la synth\u00e8se. berthelot comen\u00e7\u00e0 a preparar compostos org\u00e0nics simples a partir de compostos inorg\u00e0nics encara m\u00e9s simples, com ara el di\u00f2xid de carboni. d'aquesta manera, aconsegu\u00ed sintetitzar l'etanol i observ\u00e0 que no es podia diferenciar de l'obtingut per fermentaci\u00f3 de manera natural. tanmateix, berthelot feu una cosa m\u00e9s important: comen\u00e7\u00e0 a sintetitzar productes que no existien en la natura. combin\u00e0 el glicerol amb \u00e0cids dels quals es desconeixia la seva exist\u00e8ncia en la natura i aconsegu\u00ed greixos diferents dels que s'havien obtingut dels \u00e9ssers vius. aix\u00ed, berthelot pos\u00e0 les base de la s\u00edntesi org\u00e0nica de productes artificials.\n\n\n=== l'estructura de les mol\u00e8cules ===\nel 1860, s'aclar\u00ed una gran confusi\u00f3 quan l'itali\u00e0 stanislao cannizzaro demostr\u00e0 que la hip\u00f2tesi d'amedeo avogadro (1811) podia emprar-se per a diferenciar entre f\u00f3rmules emp\u00edriques i moleculars. com a resultat d'aix\u00f2, moltes mol\u00e8cules que abans pareixien tenir la mateixa f\u00f3rmula resultaren estar compostes per diferent nombre d'\u00e0toms. per exemple, l'etil\u00e8, el ciclopent\u00e0 i el ciclohex\u00e0 tenen tots la mateixa f\u00f3rmula emp\u00edrica: ch\u2082. tanmateix, tenen diferents f\u00f3rmules moleculars: c\u2082h\u2084, c\u2085h10 i c\u2086h\u2081\u2082, respectivament.\nel gran progr\u00e9s de la qu\u00edmica org\u00e0nica experimental, reflectit en els treballs del franc\u00e8s charles adolphe w\u00fcrtz i de l'alemany august wilhelm von hofmann sobre les amines, de l'angl\u00e8s alexander william williamson sobre els \u00e8ters, de l'alemany adolph wilhelm hermann kolbe sobre els productes de l'electr\u00f2lisi dels \u00e0cids carbox\u00edlics i de l'angl\u00e8s edward frankland sobre els derivats alquil met\u00e0l\u00b7lics, men\u00e0 al reconeixement de classes o tipus de composts.frankland introdu\u00ed el concepte de val\u00e8ncia, entenent-lo com a capacitat de combinaci\u00f3, i entre 1858 i 1861, l'alemany friederich august kekul\u00e9, l'angl\u00e8s archibald scott couper i el rus aleksandr mikhailovich butlerov, treballant de manera independent, posaren les bases d'una de les idees fonamentals de la qu\u00edmica org\u00e0nica: la teoria estructural. kekul\u00e9, couper i butlerov proposaren que el carboni \u00e9s tetravalent (\u00e9s a dir, que t\u00e9 val\u00e8ncia 4 o que forma 4 enlla\u00e7os) en els seus compostos i, el que \u00e9s m\u00e9s important, que un \u00e0tom de carboni pot utilitzar una o m\u00e9s de les seves val\u00e8ncies per a formar enlla\u00e7os amb altres \u00e0toms de carboni, demostrant que es podien enlla\u00e7ar els uns amb els altres per formar una xarxa de carboni, i que els patrons detallats dels enlla\u00e7os at\u00f2mics podien ser discernits per interpretacions acurades de les reaccions qu\u00edmiques apropiades. en la publicaci\u00f3 original, couper represent\u00e0 aquests enlla\u00e7os mitjan\u00e7ant l\u00ednies, quasi de la mateixa manera que els qu\u00edmics els representen actualment. el 1856, kekul\u00e9 aconsegu\u00ed explicar l'estructura del benz\u00e8 introduint el concepte d'aromaticitat. i el 1861 kekul\u00e9 don\u00e0 la primera definici\u00f3 moderna de qu\u00edmica org\u00e0nica: l'estudi dels compostos del carboni.\n\nel 1874, les f\u00f3rmules estructurals desenvolupades per kekul\u00e9, couper i butlerov s'obriren a les tres dimensions de l'espai gr\u00e0cies als treballs de jacobus henricus van't hoff i joseph achille le bel. ambd\u00f3s demostraren, de manera independent, que els quatre enlla\u00e7os de l'\u00e0tom de carboni, per exemple en el met\u00e0, estan disposats de manera que apunten cap als v\u00e8rtexs d'un tetraedre regular amb l'\u00e0tom de carboni situat al seu centre. aquest descobriment fou vital per al posterior desenvolupament de la qu\u00edmica org\u00e0nica.\n\n\n=== segle xx ===\na principi del segle xx, el progr\u00e9s de la qu\u00edmica org\u00e0nica va permetre la s\u00edntesi de mol\u00e8cules altament complexes mitjan\u00e7ant procediments de multifase. en aquell segle, es va tenir la concepci\u00f3 que els enzims i els pol\u00edmers eren llargues mol\u00e8cules org\u00e0niques. la s\u00edntesi total \u00e9s el proc\u00e9s de trobar noves rutes de s\u00edntesi per a un compost donat. aquesta s\u00edntesi total va comen\u00e7ar amb la s\u00edntesi de la urea, increment\u00e0 la seva complexitat amb la s\u00edntesi de la glucosa i del terpineol, i l'any 1907, la s\u00edntesi total va entrar en el circuit comercial sota el guiatge de gustaf komppa amb la c\u00e0mfora. des de l'inici del segle xx, la complexitat de la s\u00edntesi total s'ha incrementat, amb exemples com el de l'\u00e0cid lis\u00e8rgic i la vitamina b\u2081\u2082.\n\nun altre exemple dels aven\u00e7os en aquest camp ha estat l'obtenci\u00f3, efectuada per y. kishi i el seu equip, de la universitat harvard, de l'\u00e0cid palitoxin carbox\u00edlic, la mol\u00e8cula m\u00e9s complexa que mai s'havia sintetitzat. amb m\u00e9s de 120 \u00e0toms de carboni, molts dels quals formen centres quirals, t\u00e9 mil trilions d'is\u00f2mers i la s\u00edntesi fou dirigida per obtenir-ne un de concret. la s\u00edntesi es realitz\u00e0 obtenint per separat vuit parts diferents de la mol\u00e8cula i posteriorment ajuntant-les. tamb\u00e9 s'ha realitzat la s\u00edntesi d'altres mol\u00e8cules complexes, moltes conegudes per llur pres\u00e8ncia en la natura i amb determinades propietats. aix\u00f2 n'ha facilitat l'obtenci\u00f3 amb processos m\u00e9s f\u00e0cils que l'extracci\u00f3 de vegetals. tamb\u00e9 s'han sintetitzat biomol\u00e8cules, com ara \u00e0cids nucleics i prote\u00efnes. la qu\u00edmica org\u00e0nica ha proporcionat nous pl\u00e0stics, alguns dels quals poden presentar propietats inusuals en aquests compostos, com ara la conductivitat o el ferromagnetisme.\n\n\n=== petroli ===\nla hist\u00f2ria de la qu\u00edmica org\u00e0nica continu\u00e0 amb el descobriment del petroli, del qual prov\u00e0 l'origen biol\u00f2gic, i la seva separaci\u00f3 en fraccions qu\u00edmiques segons els seus punts d'ebullici\u00f3. la conversi\u00f3 de diferents tipus de compostos amb diversos processos qu\u00edmics port\u00e0 al naixement de la ind\u00fastria petroqu\u00edmica, la qual aconsegu\u00ed fabricar gomes artificials, diversos adhesius, additius modificats de petroli i pl\u00e0stics.\n\n\n=== farm\u00e0cia ===\nla ind\u00fastria farmac\u00e8utica comen\u00e7\u00e0 en la darrera d\u00e8cada del segle xix, quan es va comen\u00e7ar a fabricar l'\u00e0cid salic\u00edlic, m\u00e9s conegut amb el nom del medicament aspirina, fabricat primer per l'empresa bayer. la primera droga medicament que va ser millorada de manera sistem\u00e0tica va ser l'arsfenamina (salvarsan). nombrosos derivats de l'atoxil, que \u00e9s perillosament t\u00f2xic, van ser examinats per paul ehrlich i el seu equip, i entre els seus compostos es va escollir el de major efectivitat i menor toxicitat. el compostos relacionats amb el colesterol han obert nous camins per a la s\u00edntesi d'hormones humanes complexes i els seus derivats modificats.\n\n\n=== m\u00e8todes de s\u00edntesi ===\namb aquestes bases, els qu\u00edmics org\u00e0nics aprengueren a transformar un grup d'\u00e0toms en un altre, mitjan\u00e7ant un proc\u00e9s d'alteraci\u00f3: a obrir l'anell d'\u00e0toms i formar anells a partir de cadenes obertes; a separar entre si grups d'\u00e0toms; a afegir \u00e0toms de carboni, un per un, a una cadena. el m\u00e8tode espec\u00edfic de realitzar una tasca arquitect\u00f2nica dins de la mol\u00e8cula org\u00e0nica prengu\u00e9 el nom dels seus descobridors. aix\u00ed, hi ha la reacci\u00f3 de perkin, l'eliminaci\u00f3 de hofmann, la degradaci\u00f3 de hofmann, l'alquilaci\u00f3 de friedel-crafts i l'acilaci\u00f3 de friedel-crafts, els reactius de grignard, la reducci\u00f3 de sabatier-senderens, la reacci\u00f3 de diels-alder, la reacci\u00f3 de hell-volhard-zelinski, la condensaci\u00f3 de claisen, la reacci\u00f3 de cannizzaro, la reacci\u00f3 de wittig, la reacci\u00f3 de bradsher, la reacci\u00f3 de txitxibabin, la reacci\u00f3 de doebner, la reacci\u00f3 de kolbe, la reacci\u00f3 de mannich, la reacci\u00f3 de reformatsky, la reacci\u00f3 de sandmeyer, la reacci\u00f3 de wurtz, l'eliminaci\u00f3 de cope, la reducci\u00f3 de clemmensen, la s\u00edntesi de gabriel, la s\u00edntesi de corey-house, la s\u00edntesi de strecker, etc.\n\n\n=== actualitat ===\nla qu\u00edmica dels productes naturals ha dut a l'obtenci\u00f3 de nombrosos compostos utilitzables en medicina. aix\u00ed, subst\u00e0ncies anticancer\u00edgenes, com la caliquemicina i l'esperamicina, han estat identificades per diversos equips. totes dues provenen d'una mol\u00e8cula complexa amb diversos anells, sucres i \u00e0toms de sofre. la seva acci\u00f3 t\u00e9 lloc sobre l'adn de les c\u00e8l\u00b7lules tumorals i s'ha mostrat efectiva en rates, en qu\u00e8 s'ha caracteritzat com l'agent anticancer\u00f3s m\u00e9s potent assajat en animals. d'altra banda, diverses subst\u00e0ncies que tamb\u00e9 poden tenir aplicaci\u00f3 en medicina han estat extretes de la pell de les granotes. aix\u00ed, un antibi\u00f2tic obtingut d'aquesta manera s'assaja actualment en humans, mentre que un compost contra el dolor tamb\u00e9 ha estat identificat. aquest darrer es mostra 200 vegades m\u00e9s potent que la morfina. s'anomena epibatidina, per haver-se extret de la pell de la granota epipedobates tricolor. tamb\u00e9 s'han sintetitzat altres compostos naturals. elias james corey i el seu equip, de la universitat harvard, ha sintetitzat l'anomenada ginkgolida b. igualment, s'han sintetitzat antibi\u00f2tics, subst\u00e0ncies produ\u00efdes pel m\u00fascul card\u00edac i d'altres. el progr\u00e9s ha proporcionat nous f\u00e0rmacs per a problemes ps\u00edquics, al mateix temps que permetia entendre les alteracions fisiol\u00f2giques que hi donen lloc. tamb\u00e9 ha servit per a trobar subst\u00e0ncies contra el dolor, l'ansietat, etc. la s\u00edntesi org\u00e0nica, al mateix temps, s'ha basat en la imitaci\u00f3 d'alguns processos naturals. aix\u00ed, hom ha treballat en mol\u00e8cules que en capturen d'altres, la qual cosa fa pensar en la reacci\u00f3 entre substrat i enzim en biologia. entre aquests compostos, hi trobem els \u00e8ters corona, investigats per charles j. pedersen, de l'empresa du pont, de wilmington (estats units d'am\u00e8rica). aquests compostos actuen selectivament sobre certs ions i no solament s\u00f3n un gran suport en s\u00edntesi, sin\u00f3 que alhora ajuden a entendre els processos biol\u00f2gics d'aquest tipus. aquests m\u00e8todes s\u00f3n un gran suport per a la qu\u00edmica i per a la recerca biol\u00f2gica i m\u00e8dica. actualment, l'objectiu s\u00f3n els centres estereog\u00e8nics que poden ser sintetitzats correctament amb la s\u00edntesi asim\u00e8trica.\n\n\n== propietats fonamentals del carboni ==\nla gran diversitat de compostos org\u00e0nics que hi ha \u00e9s deguda a la facilitat amb qu\u00e8 els \u00e0toms de carboni es poden unir entre si mitjan\u00e7ant enlla\u00e7os covalents. en qu\u00edmica org\u00e0nica, el carboni sempre actua amb la val\u00e8ncia 4: cada \u00e0tom de carboni pot compartir quatre electrons per formar quatre enlla\u00e7os covalents. en aquest cas, l'energia entre els diferents orbitals lliures del carboni s\u00b2p4 s'hibriden formant orbitals h\u00edbrids de similar nivell energ\u00e8tic.\nles propietats f\u00edsiques del compostos org\u00e0nics d'inter\u00e8s n'inclouen tant les caracter\u00edstiques quantitatives com les qualitatives. la informaci\u00f3 quantitativa inclou el punt de fusi\u00f3, el punt d'ebullici\u00f3 i l'\u00edndex de refracci\u00f3. les propietats qualitatives inclouen l'olor, la consist\u00e8ncia, la solubilitat, i el color.\n\n\n=== propietats de fusi\u00f3 i ebullici\u00f3 ===\nen contrast amb molts materials inorg\u00e0nics, els compostos org\u00e0nics t\u00edpicament es fonen i molts bullen. en els primers temps de la hist\u00f2ria de la qu\u00edmica org\u00e0nica, el punt de fusi\u00f3 (pf) i el punt d'ebullici\u00f3 (pe) proporcionaven una informaci\u00f3 crucial sobre la puresa i identitat dels compostos org\u00e0nics. els punts de fusi\u00f3 i d'ebullici\u00f3 estan correlacionats amb la polaritat de les mol\u00e8cules i el seu pes molecular. alguns compostos org\u00e0nics especialment sim\u00e8trics sublimen, \u00e9s a dir, que s'evaporen sense fondre's. un exemple ben conegut d'aix\u00f2 \u00e9s el paraclorodibenz\u00e8, que \u00e9s el component modern de les boles antiarnes, que abans eren de naftalina. els compostos org\u00e0nics no s\u00f3n gaire estables a temperatures per sobre de 300 \u00b0c, encara que n'hi ha excepcions.\n\n\n=== solubilitat ===\nels compostos org\u00e0nics neutres tendeixen a ser hidr\u00f2fobs, \u00e9s a dir, que s\u00f3n menys solubles en aigua que els solvents inorg\u00e0nics. les excepcions inclouen compostos org\u00e0nics que contenen grups ionitzables com tamb\u00e9 els alcohols de baix pes molecular, amines, i \u00e0cids carbox\u00edlics en qu\u00e8 hi ha enlla\u00e7 d'hidrogen. els compostos org\u00e0nics tendeixen a dissoldre's en solvents org\u00e0nics. els solvents poden ser o b\u00e9 subst\u00e0ncies pures com \u00e8ter o etanol, o mescles, com solvents paraf\u00ednics, com diversos \u00e8ters de petroli o el rang de solvents arom\u00e0tics mesclats o purs obtinguts del petroli. la solubilitat dels diferents solvents dep\u00e8n del tipus de solvent i dels grups funcionals presents.\n\n\n=== propietats de l'estat s\u00f2lid ===\ns\u00f3n d'inter\u00e8s diverses propietats dels cristalls moleculars i pol\u00edmers org\u00e0nics amb sistemes conjugats segons les aplicacions. per raons hist\u00f2riques, aquestes propietats s\u00f3n principalment objecte de la ci\u00e8ncia dels pol\u00edmers i la ci\u00e8ncia dels materials.\n\n\n== nomenclatura ==\n els noms dels compostos org\u00e0nics s\u00f3n o b\u00e9 sistem\u00e0tics, seguint de forma l\u00f2gica d'una s\u00e8rie de regles, o no sistem\u00e0tics, seguint una s\u00e8rie de tradicions. la nomenclatura sistem\u00e0tica est\u00e0 estipulada per les especificacions del iupac. en la pr\u00e0ctica, les recomanacions segons el iupac se segueixen m\u00e9s estretament per als compostos simples, per\u00f2 no en les mol\u00e8cules complexes.\nla nomenclatura no sistem\u00e0tica \u00e9s m\u00e9s simple i no \u00e9s ambigua, com a m\u00ednim en la qu\u00edmica org\u00e0nica. els noms no sistem\u00e0tics no indiquen l'estructura dels compostos. els noms no sistem\u00e0tics s\u00f3n comuns per a mol\u00e8cules complexes, les quals inclouen molts productes naturals.\namb l'increment de l'\u00fas d'ordinadors, han aparegut altres m\u00e8todes de donar nom que han de ser interpretats per les m\u00e0quines. dos formats populars en s\u00f3n smiles i inchi.\n\n\n=== esquemes estructurals ===\nles mol\u00e8cules org\u00e0niques es descriuen de manera m\u00e9s comuna per esquemes o f\u00f3rmules estructurals, combinacions d'esquemes i s\u00edmbols qu\u00edmics. la f\u00f3rmula \"l\u00ednia enlla\u00e7\" \u00e9s simple i no ambigua. en aquest sistema, els punts finals i interseccions de cada l\u00ednia representen els \u00e0toms de carboni i hidrogen.\n\n\n== caracteritzaci\u00f3 ==\ncom que els compostos org\u00e0nics sovint existeixen en forma de mescles, s'ha desenvolupat una gran varietat de t\u00e8cniques per avaluar-ne la puresa; especialment important s\u00f3n les de la cromatografia com hplc i cromatografia de gas. els m\u00e8todes tradicionals de separaci\u00f3 inclouen la destil\u00b7laci\u00f3, la cristal\u00b7litzaci\u00f3 i l'extracci\u00f3 amb el solvent.\nels compostos org\u00e0nics estaven tradicionalment caracteritzats per una gran varietat d'an\u00e0lisis qu\u00edmiques, anomenades m\u00e8todes humits, per\u00f2 aquestes proves han estat en gran part despla\u00e7ades per altres m\u00e8todes d'an\u00e0lisi assistits per ordinador i per l'espectrosc\u00f2pia.\n\n\n=== principals m\u00e8todes anal\u00edtics ===\nespectrosc\u00f2pia per resson\u00e0ncia magn\u00e8tica nuclear (nmr) \u00e9s la t\u00e8cnica m\u00e9s usada. els principals \u00e0toms constituents en la qu\u00edmica org\u00e0nica -hidrogen i carboni- existeixen naturalment amb els is\u00f2tops \u00b9h i 13c.\nan\u00e0lisi elemental: un m\u00e8tode destructiu usat per a determinar la composici\u00f3 elemental d'una mol\u00e8cula.\nespectrometria de massa: indica el pes molecular d'un compost i, per patrons de fragmentaci\u00f3, la seva estructura.\ncristal\u00b7lografia: un m\u00e8tode sense ambig\u00fcitat per a determinar-ne la geometria molecular.els m\u00e8todes espectrosc\u00f2pics tradicionals com l'espectrosc\u00f2pia d'infraroig, la rotaci\u00f3 \u00f2ptica i l'espectrosc\u00f2pia uv/vis, proporcionen informaci\u00f3 estructural relativament no espec\u00edfica, per\u00f2 continuen en \u00fas per a classes espec\u00edfiques de compostos.\n\n\n== compostos org\u00e0nics ==\norigin\u00e0riament, el camp de la qu\u00edmica org\u00e0nica es limit\u00e0 a l'estudi dels composts produ\u00efts pels \u00e9ssers vius. arran de la caiguda en des\u00fas de la teoria de la for\u00e7a vital, aquest camp s'estengu\u00e9 tamb\u00e9 a les subst\u00e0ncies artificials. actualment, hi ha m\u00e9s d'un mili\u00f3 de composts org\u00e0nics coneguts. el fet que pugui existir un nombre tan extraordinari de combinacions a partir d'un nombre d'elements qu\u00edmics redu\u00eft (carboni, hidrogen, oxigen, halogens, nitrogen, sofre i f\u00f2sfor, principalment), a difer\u00e8ncia del que ocorre en el camp de la qu\u00edmica inorg\u00e0nica, es fonamenta, d'una banda, en la possibilitat que presenta l'\u00e0tom de carboni d'establir enlla\u00e7os covalents amb altres \u00e0toms del mateix element per a formar cadenes i xarxes, i de l'altra, en l'exist\u00e8ncia de molts diversos grups funcionals, en els quals intervenen el carboni i els elements restants que apareixen en els composts org\u00e0nics. aquest fet condiciona una visi\u00f3 del compost org\u00e0nic en la qual hom pot considerar per separat l'estructura b\u00e0sica o esquelet carbonat i el conjunt de grups funcionals ancorat sobre aquest.\nquan els composts s\u00f3n formats \u00fanicament per carboni i hidrogen, s\u00f3n anomenats hidrocarburs. te\u00f2ricament, i sovint tamb\u00e9 en la pr\u00e0ctica, els composts org\u00e0nics poden ser considerats com a derivats dels hidrocarburs per substituci\u00f3 d'\u00e0toms d'hidrogen per altres \u00e0toms o grups. el correcte coneixement de l'estructura dels composts org\u00e0nics arrenca de la formulaci\u00f3 de les teories estructurals de kekul\u00e9-couper i de butlerov, les quals donaren una visi\u00f3 fonamental de la natura de les cadenes carbonades, i en particular pel que fa a la dels composts arom\u00e0tics. posteriorment, la noci\u00f3 d'estereoqu\u00edmica, derivada de les idees sobre la isomeria geom\u00e8trica i l'\u00e0tom de carboni asim\u00e8tric, la introducci\u00f3 del concepte d'enlla\u00e7 covalent, amb el paper rellevant que aquest t\u00e9 en la qu\u00edmica dels composts org\u00e0nics, i la formulaci\u00f3 de les teories qu\u00e0ntiques de l'enlla\u00e7 han proporcionat un coneixement gaireb\u00e9 perfecte del problema de l'estructura molecular dels composts org\u00e0nics.\n\n\n=== representaci\u00f3 dels compostos org\u00e0nics ===\nper a representar les mol\u00e8cules dels compostos, podem emprar la f\u00f3rmula molecular, que indica la classe i el nombre d'\u00e0toms que hi ha en la mol\u00e8cula, per\u00f2 la f\u00f3rmula molecular no diu de quina manera estan distribu\u00efts els \u00e0toms en la mol\u00e8cula. en la qu\u00edmica org\u00e0nica, per a indicar com estan units els \u00e0toms d'una mol\u00e8cula, hi ha les f\u00f3rmules desenvolupades i les f\u00f3rmules semidesenvolupades.\n\nl'expressi\u00f3 gr\u00e0fica de la constituci\u00f3 i estructura d'una esp\u00e8cie qu\u00edmica s'anomena f\u00f3rmules qu\u00edmiques. les f\u00f3rmules s\u00f3n b\u00e0sicament els s\u00edmbols dels elements, xifres en sub\u00edndex per a indicar quantes vegades cal considerar-los repetits i ratlles que indiquen els enlla\u00e7os. subsidi\u00e0riament, hom empra uns altres nombrosos signes, que hi afegeixen informaci\u00f3 o n'escurcen l'escriptura. la convenci\u00f3 fonamental de la notaci\u00f3 qu\u00edmica \u00e9s que cada s\u00edmbol representa un \u00e0tom i, per tant, totes les f\u00f3rmules donen la composici\u00f3 qualitativa i quantitativa de les subst\u00e0ncies, car contenen els s\u00edmbols dels elements presents (o abreviacions que representen conjunts d'aquests s\u00edmbols), que repeteixen, si cal, o indiquen num\u00e8ricament llur repetici\u00f3.\nles f\u00f3rmules poden ser emp\u00edriques, moleculars, desenvolupades i estructurals:\n\nf\u00f3rmula emp\u00edrica. les f\u00f3rmules emp\u00edriques s\u00f3n les m\u00e9s simples. resulten directament de l'an\u00e0lisi, i hom les escriu juxtaposant en un cert ordre els s\u00edmbols i afectant-los dels m\u00e9s petits sub\u00edndexs num\u00e8rics que expressen l'estequiometria. subst\u00e0ncies molt diferents poden tenir la mateixa f\u00f3rmula emp\u00edrica. per exemple, la propanona, una cetona t\u00e9 f\u00f3rmula emp\u00edrica c\u2083h\u2086o, la mateixa que t\u00e9 el propanal, un aldehid.\nf\u00f3rmula molecular. per als composts que consten de mol\u00e8cules discretes; coneixent la f\u00f3rmula emp\u00edrica i la massa molecular hom pot escriure'n la f\u00f3rmula molecular, la qual, b\u00e9 que dona el nombre exacte d'\u00e0toms que formen la mol\u00e8cula, tampoc no \u00e9s espec\u00edfica sempre d'una subst\u00e0ncia. per exemple, la f\u00f3rmula emp\u00edrica del benz\u00e8 \u00e9s ch, mentre que la f\u00f3rmula molecular n'\u00e9s c\u2086h\u2086.\nf\u00f3rmula desenvolupada plana. quan per m\u00e8todes f\u00edsics i qu\u00edmics hom coneix les connexions entre els \u00e0toms, pot escriure la f\u00f3rmula desenvolupada plana, indicant-ne els enlla\u00e7os. per exemple, vegeu la f\u00f3rmula desenvolupada del benz\u00e8 en la figura. les f\u00f3rmules desenvolupades precisen la topologia molecular i distingeixen entre els is\u00f2mers funcionals o posicionals, per\u00f2 no entre els geom\u00e8trics o \u00f2ptics.\nf\u00f3rmula estructural. quan hom coneix, a m\u00e9s, la disposici\u00f3 dels \u00e0toms en l'espai, pot tra\u00e7ar una f\u00f3rmula estructural, que pot ser nom\u00e9s estereoqu\u00edmica (indicant les orientacions relatives, suficients per a distingir entre estereois\u00f2mers), o pot precisar tamb\u00e9 la conformaci\u00f3, si la mol\u00e8cula t\u00e9 geometria fixa. les f\u00f3rmules estructurals representen simb\u00f2licament en un pla, mitjan\u00e7ant artificis gr\u00e0fics, els models tridimensionals. un artifici corrent \u00e9s simular-ne la perspectiva tra\u00e7ant els enlla\u00e7os amb ratlles primes, gruixudes o discont\u00ednues, segons que se suposin situats en el pla del paper, al damunt o al dessota, respectivament.\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\nen molts casos, les f\u00f3rmules utilitzades s\u00f3n de tipus intermedi, car la teoria elimina opcions i basta aclarir els punts dubtosos de l'estructura. l'exig\u00e8ncia de concisi\u00f3 fa tamb\u00e9 que hom ometi sovint els s\u00edmbols c i h dels cicles org\u00e0nics i que hom utilitzi, sobretot per als complexos, abreviatures de noms (com, per exemple, \"en\" per h\u2082-nch\u2082-ch\u2082-nh\u2082) per a guanyar espai i facilitar-ne la lectura.\n\n\n=== classificaci\u00f3 per estructures ===\nquant als aspectes descriptius, hom ha emprat el criteri estructural per a delimitar les diverses branques en les quals hom pot considerar dividida la qu\u00edmica org\u00e0nica. aix\u00ed, hi ha:\n\nla qu\u00edmica org\u00e0nica alif\u00e0tica o ac\u00edclica, que tracta de les estructures obertes, lineals o ramificades, saturades o insaturades;\nla qu\u00edmica org\u00e0nica alic\u00edclica, relativa als composts carboc\u00edclics no arom\u00e0tics;\nla qu\u00edmica org\u00e0nica arom\u00e0tica, relativa als composts derivats formalment del benz\u00e8;\nla qu\u00edmica org\u00e0nica heteroc\u00edclica, relativa als composts carboc\u00edclics, arom\u00e0tics o no, que contenen un o m\u00e9s hetero\u00e0toms en l'anell carbonat;\nla qu\u00edmica organomet\u00e0l\u00b7lica, que tracta dels composts que contenen enlla\u00e7os carboni-metall, i de\nla qu\u00edmica macromolecular, que tracta dels composts, tant naturals com sint\u00e8tics, les mol\u00e8cules dels quals s\u00f3n pol\u00edmers.\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n=== classificaci\u00f3 per grups funcionals ===\nd'altra banda, els distints grups funcionals confereixen als composts que els contenen propietats f\u00edsiques i qu\u00edmiques molt relacionades, la qual cosa justifica una classificaci\u00f3 dels composts org\u00e0nics segons aquest criteri. aix\u00ed, hom sol parlar d'alcans, alquens, alquins, derivats halogenats, nitrils, alcohols, fenols, quinones, \u00e8ters, aldehids, cetones, \u00e0cids carbox\u00edlics, \u00e8sters, anh\u00eddrids d'\u00e0cid, amines, amides, sulfones, etc.\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n=== classificaci\u00f3 per origen ===\nigualment, i sens dubte a conseq\u00fc\u00e8ncia de la concepci\u00f3 origin\u00e0ria de la qu\u00edmica org\u00e0nica, hi ha la tend\u00e8ncia a agrupar els composts d'acord amb llur origen:\n\nnatural, la qual cosa dona lloc al que hom acostuma a denominar qu\u00edmica org\u00e0nica dels productes naturals, que compr\u00e8n l'estudi de l\u00edpids, gl\u00facids, amino\u00e0cids i prote\u00efnes, terpenoides, esteroides, alcaloides, antocianines, prostaglandines, porfirines, vitamines, sediments (dels quals cal esmentar, particularment, l'estudi del petroli, que ha arribat a constituir una aut\u00e8ntica especialitat, anomenada petroqu\u00edmica), etc.\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\nartificials, composts sintetitzats al laboratori que no es troben en la natura. dins aquest context, hom pot parlar, entre molts d'altres, d'agents refrigerants, colorants, combustibles, detergents, dissolvents, fibres sint\u00e8tiques, perfums i aromatitzants, pl\u00e0stics, pintures, medicaments, tensioactius, etc.\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== reaccions org\u00e0niques ==\nles reaccions org\u00e0niques s\u00f3n reaccions qu\u00edmiques que impliquen compostos org\u00e0nics. mentre que els hidrocarburs purs experimenten certes classes limitades de reaccions, moltes m\u00e9s reaccions estan determinades pels grups funcionals. la teoria general d'aquestes reaccions implica una an\u00e0lisi acurada de les propietats com l'afinitat electr\u00f2nica dels \u00e0toms clau, la resist\u00e8ncia dels enlla\u00e7os i la hindr\u00e0ncia est\u00e8rica. aquests aspectes poden determinar l'estabilitat relativa dels reactius intermedis, els quals normalment determinen directament el cam\u00ed de la reacci\u00f3.\nels tipus de reaccions b\u00e0sics s\u00f3n: reaccions d'addici\u00f3, reaccions d'eliminaci\u00f3, reaccions de substituci\u00f3, reaccions peric\u00edcliques, reaccions de rearranjament, i reaccions redox. un exemple d'una reacci\u00f3 comuna \u00e9s la reacci\u00f3 de substituci\u00f3, que s'escriu com:\n\nnu\u2212 + c-x \u2192 c-nu + x\u2212en qu\u00e8 x \u00e9s un grup funcional i nu \u00e9s un nucle\u00f2fil.\nel nombre de reaccions org\u00e0niques possible \u00e9s b\u00e0sicament infinit. tanmateix, s'observen certs patrons generals que es fan servir per a descriure moltes reaccions comunes o \u00fatils. cada reacci\u00f3 t\u00e9 un mecanisme de reacci\u00f3 per etapes que explica com la seq\u00fc\u00e8ncia passa, encara que la descripci\u00f3 detallada dels passos no sempre \u00e9s clara, a partir d'una llista nom\u00e9s dels reactius.\nel curs pas a pas del mecanisme d'una reacci\u00f3 donada es pot representar mitjan\u00e7ant t\u00e8cniques que fan servir unes fletxes en qu\u00e8 les fletxes corbes s'utilitzen per a rastrejar el moviment d'electrons.\n\n\n== publicacions peri\u00f2diques ==\norganic letters (org. lett.), la publica des del 1999 la societat qu\u00edmica americana. el factor d'impacte \u00e9s de 4,802 (2007). lloc web.\njournal of organic chemistry (j. org. chem. o joc) \u00e9s una publicaci\u00f3 cient\u00edfica per a contribucions originals de recerca fonamental en el camp de la qu\u00edmica org\u00e0nica i la bioqu\u00edmica. la publica la societat qu\u00edmica americana. el factor d'impacte \u00e9s de 3,959 (2007). lloc web.\norganic & biomolecular chemistry (obc) \u00e9s una publicaci\u00f3 peri\u00f2dica per a treballs de recerca originals i revisions. la publica la royal society of chemistry (rsc). \u00e9s continuadora de les publicacions perkin transactions i i perkin transactions ii. t\u00e9 un factor d'impacte de 3,17 (2008). lloc web.\neuropean journal of organic chemistry (eur. j. org. chem.) \u00e9s una publicaci\u00f3 especialitzada en revisions. es publica des del 1998 en fusionar-se les publicacions: liebigs annalen, bulletin de la soci\u00e9t\u00e9 chimique de france, bulletin des soci\u00e9t\u00e9s chimiques belges i gazzetta chimica italiana. el seu factor d'impacte \u00e9s 2,914 (2007). lloc web arxivat 2005-12-02 a wayback machine..\ntetrahedron \u00e9s una publicaci\u00f3 peri\u00f2dica per a articles de recerca. el publica elsevier al regne unit. el factor d'impacte \u00e9s 2,817 (2007). lloc web.\nsynlett \u00e9s una publicaci\u00f3 per a comunicacions en el camp de la recerca de la s\u00edntesi org\u00e0nica. la publica georg thieme verlag kg a alemanya. el seu factor d'impacte \u00e9s de 2,69 (2005). lloc web arxivat 2008-01-24 a wayback machine..\ntetrahedron letters \u00e9s una publicaci\u00f3 per a publicar-hi de manera r\u00e0pida articles de recerca de qu\u00edmica org\u00e0nica. la publica elsevier al regne unit. el factor d'impacte \u00e9s 2,615 (2007). lloc web.\njournal of physical organic chemistry (j. phys. org. chem.) \u00e9s una publicaci\u00f3 per a comunicacions r\u00e0pides d'articles originals i material electr\u00f2nic, publicada al regne unit des de 1988 per john wiley & sons. el factor d'impacte \u00e9s d'1,594 (2007). lloc web arxivat 2005-11-27 a wayback machine..\n\n\n== refer\u00e8ncies ==\n\n\n== vegeu tamb\u00e9 ==\nnomenclatura org\u00e0nica.\nalqu\u00edmia.\nllista de qu\u00edmics.\npremi nobel de qu\u00edmica.\ntaula peri\u00f2dica.\npunt isoel\u00e8ctric.\nquimiometria.\n\n\n== bibliografia ==\ncorey, e.j.; cheng, x.m. the logic of chemical synthesis (en angl\u00e8s).  john wiley & sons, 1995. isbn 0471115940. \neliel, e.l. stereochemistry of carbon compounds (en angl\u00e8s). 1a edici\u00f3.  mcgraw-hill, 1962. \ngreene, t.w.; wuts, p.g.m. protective groups in organic synthesis (en angl\u00e8s). 2a edici\u00f3.  wiley, 1991. isbn 0471623016. \nlarock, r.c. comprehensive organic transformations (en angl\u00e8s). 2a edici\u00f3.  wiley-vch, 1999. isbn 0471190314. \nnicolaou, k.c.; sorensen, e.j.; corey, e.j. classics in total synthesis (en angl\u00e8s).  vch, 1996. isbn 3527292845. \nsmith, m.; march, j. march's advanced organic chemistry (en angl\u00e8s). 6a edici\u00f3.  wiley-interscience, 2007. isbn 0471720917. \n\n\n== enlla\u00e7os externs ==\nhttp://www.organicworldwide.net, plana web de qu\u00edmica org\u00e0nica (en angl\u00e8s).\ncol. oficial de qu\u00edmics de catalunya."