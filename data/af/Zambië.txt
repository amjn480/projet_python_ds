"zambi\u00eb (engels: zambia), amptelik die republiek zambi\u00eb (engels: republic of zambia), is 'n republiek in die noorde van suider-afrika wat geheel en al deur ander lande omring word (landingeslote land). volgens sy oppervlakte die 38ste grootste land ter w\u00eareld, maar sy geskatte bevolking van 17,3 miljoen, is slegs die 65ste grootste ter w\u00eareld. dit word deur die demokratiese republiek die kongo, tanzani\u00eb, malawi, mosambiek, zimbabwe, botswana, namibi\u00eb en angola begrens. die hoofstad en grootste stad is lusaka met 1,7 miljoen inwoners, drie keer meer as ndola en kitwe, onderskeidelik die tweede en derde grootste stede, albei in die koperstreek. die meeste inwoners woon in 'n strook weerskante van die hoofpad en -spoorlyn, wat strek van livingstone in die suide, oor lusaka tot in die koperstreek.\n\nzambi\u00eb word reeds duisende jare lank bewoon deur jagter-versamelaars en nomadiese stamme. n\u00e1 sporadiese besoeke deur europese verkenners van die begin van die 18de eeu af het die britte zambi\u00eb geleidelik opge\u00ebis en laat in die 19de eeu beset as die protektoraat noord-rhodesi\u00eb, wat aanvanklik geadministreer is deur british south africa company.\ndie protektoraat het op 24 oktober 1964 onafhanklik geword as zambi\u00eb, wat afgelei is van die zambezirivier, wat die land se suidelike grens uitmaak.\npresident kenneth kaunda het die republiek 27 jaar lank as eenpartystaat met 'n sterk sosialistiese inslag geregeer. hy het uiteindelik toegegee aan die opposisie se eise vir 'n veelpartyverkiesing en in 1991 sy mag prysgegee. sedertdien is zambi\u00eb 'n veelpartydemokrasie. die land staar reuse-uitdagings in die gesig weens armoede en miv/vigs. 'n bbp per persoon van vs$1 700 (2012-skatting) plaas zambi\u00eb 200ste op die w\u00eareldranglys, oftewel die 29ste armste.\n\n\n== etimologie ==\ndie huidige zambi\u00eb was vanaf 1911 as noord-rhodesi\u00eb bekend. n\u00e1 onafhanklikheid in 1964 is die land hernoem na zambi\u00eb, afgelei van die zambezirivier (zambezi beteken dalk \"groot rivier\").\n\n\n== geskiedenis ==\ndie gebied is vanaf 1891 geadministreer deur die british south africa company totdat die verenigde koninkryk dit in 1923 oorgeneem en dit die protektoraat noord-rhodesi\u00eb geword het. tydens die jare twintig en dertig van die twintigste eeu het die ontginning van die kolonie se ryk koperbronne ontwikkeling en immigrasie aangewakker. die protektoraat was 'n dekade lank (oktober 1953 tot desember 1963) deel van die sentraal-afrikaanse federasie, wat ook uit njassaland en suid-rhodesi\u00eb bestaan het. met onafhanklikwording op 24 oktober 1964 is die land se naam na zambi\u00eb verander. tydens die jare tagtig en negentig het 'n lang droogte en 'n insinking in die koperprys die land se ekonomie geknou. die eenpartybewind van kenneth kaunda, wat sedert onafhanklikwording 27 jaar lank president was, is tydens die veelpartyverkiesing van 1991 be\u00ebindig, maar tydens die daaropvolgende verkiesing in 1996 is opposisiepartye verhoed om vrylik steun te werf.\nvyf jaar later, kort n\u00e1 die 2001-verkiesing, het drie opposisiepartye hulle tot die hof gewend om die verkiesing van levy mwanawasa as president ongeldig te verklaar weens beweerde probleme met die administrasie van die verkiesing. hulle aansoek het misluk.\nmwanawasa het in 2002 'n ondersoek na korrupsie op ho\u00eb vlak tydens die vorige bewind van stapel laat loop. eers in 2006 en 2007 het die taakspan vier sake suksesvol vervolg, onder meer 'n baanbreker-geding in die verenigde koninkryk waarin president frederick chiluba en talle ander voormalige regeringslui aanspreeklik bevind is vir die verkwisting van vs$41 miljoen se staatsfondse. mwanawasa is herverkies tot president in 2006 tydens 'n verkiesing wat allerwe\u00eb as vry en regverdig bestempel is. n\u00e1 sy skielike dood in augustus 2008 het sy adjunk, rupiah banda, hom opgevolg en twee maande later 'n spesiale presidensi\u00eble verkiesing gewen. hy is in 2011 opgevolg deur michael sata, wat op 28 oktober 2014 in londen oorlede is n\u00e1 'n operasie vir 'n onbekende siekte.\n\n\n== regering ==\ndie president is die staats- sowel as regeringshoof. hy wys die kabinet aan uit lede van die nasionale vergadering en besluit ook wie as adjunk moet dien. lede van die nasionale vergadering word vir 'n termyn van vyf jaar verkies, soos ook die geval met die president is, maar hy of sy mag net vir twee termyne dien. die laaste verkiesing was die presidensi\u00eble verkiesing op 12 augustus 2021, en die volgende presidensi\u00eble en algemene verkiesing moet in 2026 gehou word.\nmichael sata was vanaf 23 september 2011 tot sy dood einde oktober 2014 die president van zambi\u00eb. hy het rupiah banda opgevolg. banda het di\u00e9 amp waargeneem tydens die siekte en uiteindelike dood van sy voorganger, levy mwanawasa, op 18 augustus 2008. tydens 'n spesiale presidensi\u00eble verkiesing op 30 oktober daardie jaar is banda naelskraaps as president verkies om die res van mwanawasa se ampstermyn (tot 2011) te voltooi. banda het adjunkpresident george kunda op 14 november 2008 in di\u00e9 amp aangestel. voor die presidensi\u00eble verkiesing van 2021 kon zambi\u00eb nie sy skuldafbetalings nakom nie, en inflasie het skerp gestyg. tydens die verkiesing van 2021 het hakainde hichilema 59,02% van die stemme op hom verenig en edgar lungu 38,71%. hichilema het hom vir die vyfde keer as president verkiesbaar gestel, nadat hy as opposisieleier 15 keer aangehou is. alhoewel uit 'n arm agtergrond, kon hy homself vestig as ryk sakeman en politieke buitestander. na sy verkiesing het inflasie tot enkelsyfers gedaal, en die kwacha-geldeenheid is gestabiliseer. hichilema se ooreenkoms met die internasionale monet\u00eare fonds behels 'n afskaling in brandstof- en landbousubsidies, wat verdere druk op die arm bevolking plaas.\n\n\n=== parlement ===\ndie nasionale vergadering bestaan uit 'n enkele huis met 166 setels, waarvan 156 tydens 'n algemene verkiesing elke vyf jaar gekies word en die president nege aanstel. lede dien vyf jaar. die mees onlangse algemene verkiesing is op 11 augustus 2016 gehou en die volgende word in 2021 beplan. tydens die laaste verkiesing kon die regerende patriotic front 80 van die 156 setels verower, maar danksy die nege lp's wat die president aanstel, het die party 'n skraal meerderheid van ses setels. die grootste opposisieparty, met 44 setels, is die united party for national development van hakainde hichilema, wat ook naaswenner tydens die presidensi\u00eble verkiesing was.\n\n\n== provinsies en stede ==\ndie stedelike bevolking was in 2009 sowat 35% van die totaal, met verstedeliking wat tussen 2005 en 2010 jaarliks teen 'n verwagte 2,3% per jaar plaasvind. net soos in sy aangrensende lande angola, namibi\u00eb, mosambiek en die demokratiese republiek die kongo, is die hoofstad, lusaka, verreweg die grootste en belangrikste stad. sy bevolking is sowat drie keer meer as die naasgrootste stede. die agt grootste stede het almal ontwikkel aan die spoorlyn en hoofpad wat livingstone met die koperstreek verbind. zambi\u00eb se tien grootste stede, in dalende volgorde, met hulle bevolking volgens die 2010-sensus:\n\nlusaka \u2013 1 747 152\nkitwe \u2013 501 360\nndola \u2013 451 246\nkabwe \u2013 202 360 (voorheen broken hill)\nchingola \u2013 185 246\nmufulira \u2013 151 309\nlivingstone \u2013 134 349\nluanshya \u2013 130 076\nkasama \u2013 101 845\nchipata \u2013 116 627 (voorheen fort jameson)van die top-tien stede is vyf (almal buiten lusaka, kabwe, livingstone, kasama en chipata) in die koperstreek gele\u00eb. laasgenoemde provinsie se stede en kabwe het almal danksy die mynbou ontwikkel.\nvan die groot dorpe en stede met britse of europese name, is almal n\u00e1 onafhanklikheid inheems gemaak, buiten livingstone, omdat die voorgestelde maramba nie inslag gevind het nie. die veranderings is onder meer:\n\nabercorn \u2192 mbala (1964)\nbancroft \u2192 chililabombwe\nbroken hill \u2192 kabwe (1966)\nfeira \u2192 luangwa (1964)\nfort jameson \u2192 chipata\nfort rosebery \u2192 mansazambi\u00eb bestaan uit nege provinsies, hieronder gelys, met geskatte bevolking in 2009 en hoofstad:\n\nsentraal (kabwe) \u2013 1 221 188\nkoperstreek (ndola) \u2013 1 782 098\noostelike (chipata) \u2013 1 604 257\nluapula (mansa) \u2013 929 310\nlusaka (lusaka) \u2013 1 639 574\nnoordelike (kasama) \u2013 1 482 916\nnoordwestelike (solwezi) \u2013 704 993\nsuidelike (livingstone) \u2013 1 449 674\nwestelike (mongu) \u2013 881 974\n\n\n== ekonomie ==\nvoor die w\u00eareldwye ekonomiese afswaai van 2009 het zambi\u00eb se ekonomie 'n sterk oplewing belewe met 'n jaarlikse groeikoers tussen 2005 en 2008 van gemiddeld 6% per jaar. die privatisering van die land se kopermyne in die jare negentig het die staat van die las verlig om die reuse-verlies van di\u00e9 bedryf te moes dra en grootliks daartoe bygedra dat di\u00e9 sektor weer lewensvatbaar kon word en sodoende ekonomiese groei kon aanblaas. koperproduksie het sedert 2004 bestendig toegeneem weens ho\u00ebr pryse en buitelandse belegging. in 2005 het zambi\u00eb in aanmerking gekom vir skuldverligting ingevolge die inisiatief vir die verligting van arm lande wat diep in die skuld is. di\u00e9 hulp het sowat vs$6 miljard beloop. in 2007 het zambi\u00eb 'n rekord-oes beleef, wat die bbp 'n hupstoot gegee en inflasie help bedwing het. hoewel armoede 'n groot probleem bly, het die ekonomie die afgelope dekade versterk en het die land 'n inflasiekoers van om en by 10%, 'n redelik stabiele wisselkoers, dalende rentekoerse en toenemende handel. die afname in kommoditeitspryse en -aanvraag w\u00eareldwyd sou die bbp na verwagting in 2009 knou en die verkiesing en gepaardgaande beloftes sou waarskynlik die land se fiskale toestand benadeel.\nzambi\u00eb het volgens sy bruto binnelandse produk (bbp) teen koopkragpariteit (die waarde van alle produkte en dienste wat in 'n gegewe jaar in 'n land gelewer word teen heersende pryse in die vsa) die 129ste grootste ekonomie ter w\u00eareld. die geskatte bbp in 2020 was vs$78 miljard, vs$5 miljard meer as twee jaar vantevore. die 6%-toename vergeleke met 2007 se skatting is die 60ste hoogste ter w\u00eareld. nietemin is die bbp per persoon (2020-skatting) slegs vs$1 236 per jaar, wat aan die land die 154ste plek op die w\u00eareldranglys besorg. dit was weliswaar 32 plekke ho\u00ebr as die armste land, suid-soedan, met vs$275 per persoon.\ndie beraamde arbeidsmag in 2017 was 6,898 miljoen, wat die werkloosheidsyfer op 15% te staan gebring het. volgens die jongste beskikbare syfer lewe 54,4% van die bevolking onder die broodlyn (2015-skatting). sowat 54,8% van die werkers is by die landbou betrokke, 9,9% by die nywerheid en 35,3% by dienste. daar is steeds 'n reuse-inkomstegaping, met die armste 10% van die bevolking wat met slegs 1,2% van die gesamentlike huishoudelike inkomste tevrede moet wees en die rykste 10% wat amper 40% daarvan verdien. zambi\u00eb beklee dus die 20ste plek op die w\u00eareldranglys wat inkomste-ongelykhede meet. dit vergelyk nietemin gunstig met ander suider-afrikaanse state: namibi\u00eb is in die eerste plek (die 10% rykstes verdien 64,5% van die inkomste), suid-afrika in die tweede plek (44% vir die 10% rykste inwoners), lesotho in die derde plek en botswana in die vierde plek.\ndie landbou bied werk aan 850 uit elke 1000 werknemers. die vernaamste gewasse is koring, sorghum, rys, grondboontjies, sonneblomsade, groente, blomme, tabak, katoen, suikerriet, kassawe en koffie. veeboere hou veral beeste, bokke, varke en pluimvee aan. zambi\u00eb wek genoeg krag op (9,752 miljard kwh in 2007), veral danksy die hidro\u00eblektriese skema by kafue, om in die land se eie behoeftes te voorsien.\nondanks sy mineralerykdom het zambi\u00eb in 2008 'n handelstekort van byna vs$1 miljard gehad, vergeleke met net vs$200 miljoen in 2007. sy vernaamste uitvoerprodukte is koper en kobalt (64%), elektrisiteit, tabak, blomme en katoen. die meeste van die land se invoer kom uit suid-afrika (28,2% in 2017), die demokratiese republiek die kongo (20,8%), die volksrepubliek china (12,9%), koeweit (5,4%) en die verenigde arabiese emirate (4,6%). sy grootste uitvoermarkte is switserland (44,8% in 2017), die volksrepubliek china (16,1%), die drk (6,2%), singapoer (6,0%) en suid-afrika (5,9%).\ndie bank of zambia is die sentrale of reserwebank en reik die land se geldeenheid, die kwacha, uit. dit is die ook die naam van malawi se geldeenheid, hoewel die geldeenhede onverwant is. die meeste finansi\u00eble instellings is in die hoofstad, lusaka, gesetel. die stad se aandelebeurs (die luse) is in 1994 tot stand gebring en die eerste aandele-uitgawe was in mei 1995, toe chilanga cement genoteer het.\ndie zambiese kwacha se wisselkoers teen die amerikaanse dollar is betreklik stabiel, hoewel dit algaande verstewig. 'n dollar het in 2008 gemiddeld k3 512,90 gekos, in 2007, k3 990,20, in 2006 k3 601,50, in 2005 k4 463,50 en in 2004 k4 778,90.\nin desember 2009 het een suid-afrikaanse rand k626,38 gekoop. in die voorafgaande jaar, was die kwacha teen 469,45 op sy sterkste teen die rand, teen 683,59 op sy swakste, terwyl die gemiddeld vir die jaar 604,82 kwacha vir 'n rand was. tien jaar vantevore, van 6 desember 1991 tot 6 desember 2000, was die gemiddeld k422,91 vir 'n rand.in 2010 het die w\u00eareldbank zambi\u00eb as een van die w\u00eareld se vinnigste ekonomies gereformeerde lande beskryf. die gemeenskapsmark vir oos- en suider-afrika (comesa) is in lusaka gesetel.\n\n\n== vervoer ==\nzambi\u00eb maak, net soos sy voormalige federasievennote, malawi en zimbabwe, op buurstate staat vir toegang tot die see. oorlo\u00eb en onrus in sommige van di\u00e9 state het telkens sedert onafhanklikwording tot die sluiting van belangrike roetes na uitvoerhawens gelei.\n\nzambi\u00eb se spoorwe\u00eb (alles smalspoorlyn) was in 2009 2 157 km lank. in 1964 is die meeste in- en uitvoer deur 'n spoorlyn deur die destydse rhodesi\u00eb na mosambiek en suid-afrika se hawens vervoer. die spoorlyn het die zambezirivier in 1905 naasaan die victoria-waterval oorgesteek en die koperstreek in 1909 bereik. verder noord het die spoorlyn in 1931 by die benguela railway aangesluit, wat toegang gebied het tot die hawe in lobito, angola. n\u00e1 rhodesi\u00eb hom in november 1965 eensydig onafhanklik verklaar het, het zambi\u00eb stappe gedoen om, ooreenkomstig die vn se sanksiebeleid, sy afhanklikheid van die spoorverbinding deur die suide te verminder. heelwat spoorverkeer is met die benguela railway herlei, maar die burgeroorlog in angola het uiteindelik tot die sluiting van die roete gelei. 'n projek wat zambi\u00eb verbind met die hawe in dar-es-salaam, tanzani\u00eb, het toe opnuut aandag gekry. die lande kon nie westerse befondsing kry nie en wend hulle daarom na die volksrepubliek china om te help met die bou van die 1 860 km lange spoorlyn tazara-spoorlyn te help. die spoorlyn sluit aan by 'n ouer spoorlyn by kapiri mposhi, maar weens opeenhopings by die hawe en probleme met die spoorlyn se instandhouding en toerusting, het dit nog nie sy potensiaal verwesenlik nie. intussen het die be\u00ebindiging van die minderheidsregering in suid-afrika, namibi\u00eb en zimbabwe dit moontlik gemaak om heelwat meer koper deur alternatiewe hawens in die suide uit te voer.\ndie regering het sedert 1964 groot moeite gedoen om die paaie in stand te hou en op te knap. die great north road is tot aan die grens met tanzani\u00eb geteer en die great east road tot op chipata aan die grens met malawi. in 1984 is die 300 km lange botzam-snelweg, wat die land se padnetwerk met di\u00e9 van botswana verbind, in gebruik geneem. weens die yl bevolking en groot afstande bly instandhouding van die paaie 'n groot uitdaging vir die staat. die land se paaie was in 2001 altesaam 91 440 km lank, waarvan 20 117 km geteer en 71 323 km ongeteer was.\ngroot riviere word betreklik min vir watervervoer gebruik weens stroomversnellings en watervalle, asook seisoenale verskille in die watervlakke. die mere word egter heelwat vir plaaslike vervoer gebruik. mpulungu is 'n klein hawe aan die suidekant van die tanganjika-meer wat geringe verkeer met tanzani\u00eb, rwanda en burundi behartig. dit bied ook 'n aansluiting met die spoorwe\u00eb van oos-afrika.\nzambian airways het tot in januarie 2009 lugvervoer aan die uitgestrekte land gebied. die lugredery is in 1948 gestig, in lusaka gebaseer en het ses bestemmings gehad, almal in afrika. binnelands was daar gereelde vlugte na ndola, livingstone (albei internasionale lughawens) en chipata. die lugredery se buitelandse bestemmings was dar-es-salaam (tanzani\u00eb), lubumbashi (demokratiese republiek die kongo) en johannesburg. die land het altesaam 97 lughawens en vliegvelde, waarvan nege se aanloopbane geteer is.\n\n\n== geografie ==\nmet 'n oppervlakte van 752 618 km\u00b2 is zambi\u00eb die 39ste grootste land ter w\u00eareld, ietwat kleiner as turkye en ietwat groter as afganistan. die land word geheel en al deur ander lande omring. van die totale grens van 5 664 km\u00b2, deel zambi\u00eb 'n grens van 1 110 km met angola, 1 930 km met die demokratiese republiek die kongo, 837 km met malawi, 419 km met mosambiek, 233 km met namibi\u00eb, 338 km met tanzani\u00eb en 797 km met zimbabwe. mere en damme beslaan 9 220 km\u00b2, oftewel sowat 1,2% van die totale oppervlak.\nhoewel zambi\u00eb 'n tropiese klimaat het, word dit deur die hoogte bo seespie\u00ebl getemper en gaan die land soms onder droogte gebuk. oor die algemeen is die gebied geskik vir menslike vestiging en gerief. die somer is ook koeler as wat die land se ligging 'n mens sou laat dink danksy die re\u00ebnseisoen wat sy hoogtepunt in januarie bereik.\ndie re\u00ebnval kom meestal tydens net vyf maande voor en sak gewoonlik in stormbuie uit met harde druppels wat aanleiding gee tot 'n harde grondoppervlak en gronderosie. die droogste deel kry minder as 800 mm per jaar en die natste meer as 1000 mm. in die noordooste val af en toe meer as 1 400 mm per jaar.\ndie temperature word sterk deur die hoogte bo seespie\u00ebl be\u00efnvloed sodat die warmste gemiddelde temperature in die laagliggende luangwa-vallei in die suidweste voorkom. die koelste gebied is die nyika-plato in die noordooste aan die grens met malawi. tydens die koel maande (junie en julie) is die gebied wes van die spoorlyn (wat die land in die twee verdeel) die koelste met 'n gemiddelde minimum daaglikse temperatuur van net 7 \u00b0c.\ndie gemiddelde getal sonskynure wissel van meer as 3 000 per jaar in die suidweste tot minder as 2 600 aan die oostelike grens. die wind waai oorheersend oossuidoos, hoewel dit tydens die re\u00ebnseisoen noordwes en noord waai. die wind bereik selde snelhede wat hoog genoeg is om skade aan te rig.\nhoewel die re\u00ebnseisoen en die dro\u00eb seisoen se verskil die opmerklikste is, kan drie seisoene onderskei word. die warm, nat seisoen duur van november tot april, wanneer die land die meeste van sy jaarlikse re\u00ebn kry. die aantog van koel, vogtige lug vanuit die drk kondig gewoonlik die begin van die re\u00ebnseisoen aan, in die noorde aan die begin van november en in lusaka later dieselfde maand. desember en januarie is die natste. die dro\u00eb seisoen gaan meesal stadig oor in die re\u00ebnseisoen. bewolkte toestande hou die temperature bedags in bedwang, maar keer ook dat hitte snags noemenswaardig ontsnap. daarom is die verskil tussen die minimum en maksimum temperature redelik gering. ondanks die re\u00ebn di\u00e9 tyd van die jaar, skyn die son verbasend baie, met lusaka wat gemiddeld ses sonskynure per dag in januarie geniet. die re\u00ebnval neem teen april drasties af.\nzambi\u00eb se topografie bestaan grotendeels uit 'n gelyke hoogland van tussen 1 000 en 1 500, maar plek-plek kom heuwels en berge voor, waarvan die hoogste mafinga hills op 2 301 m bo seespie\u00ebl is. die laagste punt is die zambezirivier, die land se natuurlike grens met zimbabwe, wat op sy laagste net 329 m bo spie\u00ebl is. erosie het oor duisende jare die kristalagtige rotse onder die oppervlak blootgel\u00ea wat die meeste van zambi\u00eb se groot mineraalrykdom bevat. in die bergryke noordoostelike uithoek styg die land hier en daar tot meer as 2 000 m bo seespie\u00ebl waar dit uitkyk oor die groot skeurvallei. di\u00e9 hoogliggende gebiede word egter afgesonder deur die laagliggende, warm en ongesonde luangwa-vallei. aan die westekant van die muchinga-berge aan die rand van die luangwa-rif l\u00ea 'n hoogland waarop die vlak bangweulu-meer en sy uitgestrekte vleiland voorkom.\ndie plantegroei is meesal byna oraloor savanne: boomryk in die weste en grasvlaktes in die ooste. die land beskik oor 'n groot verskeidenheid inheemse bome. in die dro\u00ebr suide is die plantegroei minder welig en kom meesal doringbosveld en taai grassoorte voor, behalwe in die rivierlope en valleie waar daar genoeg water vir lowerryke plantegroei is. in die noorde en ooste, waar meer re\u00ebn val, gaan die savannevlaktes oor in subtropiese woude, wat 'n skakel vorm tussen die savanne en tropiese woude.\nzambi\u00eb is 'n mineraalryk met onder meer koper, kobalt, sink, lood, steenkool, smaragde, goud, silwer en uraan wat ontgin word. slegs 7% van die land se oppervlak word vir die landbou benut, terwyl net 1 560 km\u00b2 besproei word.\nonder die omgewingsprobleme waarmee zambi\u00eb te kampe het, tel lugbesoedeling en suurre\u00ebn weens die mynbou in veral die koperstreek. hier word waterbronne ook besoedel deur chemikalie\u00eb wat van die myne afloop. stropery hou 'n ernstige bedreiging vir renosters, olifante, bokke en wildekatte in. ontbossing, gronderosie en woestynindringing plaas verdere druk op die omgewing. zambi\u00eb se waterbehandelingsgeriewe is ontoereikend, wat 'n gesondheidsgevaar vir inwoners inhou.\nzambi\u00eb neem deel aan talle internasionale ooreenkomste rakende die omgewing onderteken, waaronder di\u00e9 oor bio-diversiteit, klimaatsverandering, die kyoto-verdrag, woestynindringing, giftige afval, die beskerming van die osoonlaag en vleilande.\n\n\n== demografie ==\nzambi\u00eb se geskatte bevolking was in 2018 17 351 708, oftewel die land met die 68ste grootste bevolking ter w\u00eareld. hoewel sy geboortesyfer van sowat 40 geboortes per 1000 inwoners die 17de hoogste ter w\u00eareld is en elke vrou gemiddeld aan meer as vyf kinders geboorte skenk, neem die bevolking jaarliks met net sowat 1,6% toe, weens die sterftesyfer van byna 22 per 1000 inwoners per jaar, oftewel die vyfde hoogste ter w\u00eareld.\nondanks die meer as sewentig stamme of volke in die land, bestaan daar bykans geen onderlinge spanning nie, maar wel 'n ryk kulturele verskeidenheid. die vernaamste stamme is die lozi, bemba (18% van die totale bevolking), ngoni (wat die zambezirivier in 1835 oorgesteek het terwyl hulle vir shaka zulu gevlug het), tonga (woon reeds sowat 900 jaar in die suidelike provinsie), luvale (wie se kultuur vandag nog getuig van kontak met portugese handelaars 500 jaar gelede) en die kaonde (wat reeds in die ystertydperk koper in die huidige koperstreek ontgin het).\n\n\n=== gesondheid ===\nmet meer as 'n geskatte 15% (sowat 1,1 miljoen) van die bevolking wat die mi-virus onder lede het (persentasiegewys die sewende meeste ter w\u00eareld), 'n geskatte 56 000 sterftes aan vigsverwante siektes per jaar en 'n kindersterftesyfer van meer as 10% van alle geboortes per jaar, het zambi\u00eb die derde laagste lewensverwagting van net oor die 38 jaar; net angola en eswatini se lewensverwagting is laer. die stadige toename in die land se bevolking kan in 'n mindere mate ook toegeskryf word aan 'n migrasieverlies van 2,59 per duisend per jaar.\n\n\n=== bevolkingsamestelling ===\nzambi\u00eb se bevolking bestaan byna geheel en al uit swart afrikane. skaars 50 000 inwoners is van europese of asiatiese afkoms. ten tyde van die land se onafhanklikwording het die wit bevolking meer as 70 000 getel, waarvan die oorgrote meerderheid van britse afkoms was. heelwat afrikaanssprekendes het hulle ook in veral lusaka en die groot dorpe en stede van die koperstreek kom vestig. die wit bevolking het n\u00e1 onafhanklikwording afgeneem, veral weens die regering se beleid om die staatsdiens \"inheems\" te maak. van die engelssprekende setlaars het na die naburige, indertydse rhodesi\u00eb verhuis, terwyl die meeste afrikaanssprekendes bloot na suid-afrika teruggekeer het. met die probleme sedert omstreeks 2000 in zimbabwe, het talle kommersi\u00eble boere van daardie land, wat nie kans gesien het om 'n heenkome in suid-afrika of oorsee te vind nie, na zambi\u00eb gekom om hulle boerderybedrywighede hier voort te sit. die myne van die koperstreek lok ook steeds kundiges uit die buiteland. die land het vandag na raming 'n groter wit bevolking as zimbabwe, waar daar met onafhanklikwording in 1980 sowat vier keer meer wittes was as tydens dieselfde oorgang 16 jaar vantevore in zambi\u00eb.\n\n\n=== tale ===\nagt tale geniet ampstatus, hoewel engels (wat minder as 1% van die land se inwoners as hulle huistaal aangedui het tydens die sensus van 2000) die nasionale taal, algemene sake- en regeringstaal en ook die vernaamste onderwystaal is. die ander groter tale is bemba 25% (amptelik op streeksvlak), nyanja (of chichewa) 10,7% (amptelik op streeksvlak), tonga 10,6% (amptelik op streeksvlak), lozi 5,7% (amptelik op streeksvlak), chewa 4,9%, nsenga 3,4%, tumbuka 2,5%, lunda 2,2% (amptelik op streeksvlak), kaonde 2% (amptelik op streeksvlak), lala 2% en luvale 1,7% (amptelik op streeksvlak). daar word na raming 72 verskillende tale gepraat, maar indien die 13 dialekte bygereken word, is die totaal 85. verstedeliking het 'n ingrypende uitwerking op sommige van die tale gehad, waaronder die assimilering van engelse woorde en woorde uit ander inheemse tale.\n\n\n== godsdiens ==\nbyna vier uit vyf zambi\u00ebrs behoort aan een of ander christelike kerk, met net sowat 5% wat moslems en 1% wat hindoes is. van die christene is sowat 3,6 miljoen lidmate van 'n protestantse kerk (waarby nog 235 000 anglikane gereken kan word), 3,2 miljoen rooms-katolieke en 1,7 miljoen wat aan onafhanklike kerke behoort. meer as 20 kerke (waarby die rooms-katolieke kerk uitgesluit is) behoort aan die council of churches in zambia. dit is in 1945 gestig as die christian council of northern rhodesia, wat in 1964 die christian council of zambia geword het, en in 2003 die council of churches in zambia. die general missionary conference of northern rhodesia, gestig in 1914, was die voorloper van die land se kerkeraad.\n\ndie grootste kerkverband is die rooms-katolieke kerk, wat bestaan uit die aartsbisdomme van kasama en lusaka, asook die bisdomme van chipata, livingstone, mansa, mongu, monze, mpika, ndola en solwezi. daar was in 2009 265 gemeentes wat deur 637 priesters bedien is. meer as 28% van die land se bevolking is katoliek (vergeleke met suid-afrika se 6,4%) en die 3 425 000 lidmate (die agste meeste in afrika), is meer as di\u00e9 in suid-afrika, 'n land waarvan die bevolking vier keer meer as zambi\u00eb s'n is. op die w\u00eareldranglys van katolieke lidmate beklee die land die 55ste plek.\nnaas die rooms-katolieke kerk is die grootste kerkgroep die united church in zambia. die kerk maak aanspraak op sowat 3 miljoen lidmate en het meer as 1050 gemeentes. dit het ontstaan uit die sendingwerk van verskeie britse genootskappe, waaronder die londense sendinggenootskap.\ndie reformed church in zambia met sy 250 000 lidmate in meer as 150 gemeentes het ontstaan uit die sendingwerk van die vrystaatse sinode van die nederduitse gereformeerde kerk. mettertyd is tien groot sendingstasies opgerig asook talle kleiner sentrums vir evangelisering. die kerk het in 1943 'n sinode geword en in 1966 onafhanklik.\ndie nederduitse gereformeerde kerk se eerste gemeente was in lusaka toe die hele noord-rhodesi\u00eb in 1919 as 'n gemeente van bulawayo afgestig het. die ng kerk bereik sy kruin omstreeks 1959 toe daar 11 gemeentes en sowat 3 300 lidmate was, hoewel 'n amptelike regeringspublikasie die getal lidmate volgens die 1951-sensus as 3 956 aangee, oftewel amper 20% van die blanke bevolking. rondom onafhanklikwording het die meeste afrikaanssprekendes weer die land verlaat, sodat daar uiteindelik weer net 'n gemeente in lusaka was, wat uiteindelik in 1998 in 'n noordelike en suidelike gedeelte verdeel het.\ndaar het net sowat 35 jode in zambi\u00eb oorgebly n\u00e1 die gemeenskap sy hoogtepunt met sowat 1 200 lede in die dekade n\u00e1 1950 bereik het. die enigste oorblywende sinagoge is in lusaka, na di\u00e9 in ndola enkele jare gelede weens 'n tekort aan lidmate moes sluit. die land het nie meer 'n eie rabbyn nie.\ndie regering van noord-rhodesi\u00eb het in 1929 amptelik erkenning aan die nuwe apostoliese kerk gegee n\u00e1 apostel george henwood mkandawire (destyds nog 'n evangelis) die jaar vantevore op die ouderdom van 27 uit kaapstad na livingstone, toe nog die hoofstad, verhuis het en die eerste gemeente in die protektoraat by maramba gestig het. eers in 1932 word die eerste diens onder leiding van 'n apostel in livingstone gehou en 'n gemeente in lusaka gestig. tydens die diens is 244 nuwe lidmate ontvang. die eerste gemeente is in 1934 in die koperstreek gestig (ndola). in 1944 brei die kerk uit na barotseland, die huidige westelike provinsie, met die stigting van die eerste gemeente daar. die kerk wen vinnig veld en reeds in 1952 verdeel distriksapostel schlaphoff die land in drie distrikte: livingstone, lusaka en ndola. dieselfde jaar word die eerste blanke gemeente in ndola gestig en later volg 'n soortgelyke gemeente in lusaka. in 1965 besoek die kerk se leier, hoof-apostel walter schmidt, die land en lei 'n diens in die hoofstad. teen die einde van 1991 het die kerk reeds 624 000 lidmate in zambi\u00eb n\u00e1 malawi se kerk twee jaar vantevore afsonderlike begin optree het. teen die einde van 2000 was die getal lidmate reeds meer as miljoen.\n\n\n== opvoeding ==\nnet meer as 80% van die inwoners bo die ouderdom van 15 kan engels lees en skryf. daar bestaan egter 'n groot verskil tussen mans en vroue se geletterheid: 87% van mans is geletterd en net 75% van vroue. die land spandeer net 2% van sy begroting aan die onderwys, wat aan hom die 167ste plek in die w\u00eareld besorg.die staat beheer drie universiteite: die universiteit van zambi\u00eb (university of zambia, lusaka), die koperstreek-universiteit (copperbelt university, kitwe) en die mulungushi-universiteit (kabwe). die privaat universiteite is copperstone university college (kitwe), northrise university (ndola), cavendish university zambia (lusaka), zambia open university en azzalia university.\n\n\n== media en kommunikasie ==\nzambi\u00eb se pers was vroe\u00ebr bekend om sy onafhanklikheid, maar dit het in die gedrang gekom weens beheer deur die regering en die regerende party, wat in 1983 beheer oor die times of zambia verkry het, terwyl dit die zambia daily mail reeds sedert 1965 besit het. die weekblad national mirror, wat in kerklike besit is, kon meer onafhanklik optree, soos ook die dagblad zambia post, wat in 1991 opgerig is toe 'n beweging begin het om die land weer demokraties te maak. die land se drie dagblaaie se sirkulasie is klein vergeleke met die land se bevolking en geletterdheid, met net 37,1% van die bevolking wat koerant lees teenoor die helfte wat radio luister.die zambia educational publishing house (voorheen bekend as die kenneth kaunda foundation) is 'n uitgewery wat met regeringshulp die werk van zambiese skrywers en skoolboeke publiseer. daar is ook ander uitgewerye, waarvan party kerklike steun geniet.\nzambiese kenners dra kundigheid op verskeie vakkundige gebiede by, dikwels deur hulle werk in plaaslike akademiese tydskrifte te publiseer. ongunstige ekonomiese omstandighede beperk egter geleenthede vir navorsing.\ndie staatsbeheerde zambia national broadcasting corporation beheer drie landswye radiostasies: die veeltalige radio 1 en engelse radio 2 en radio 4 en 'n enkele staatsbeheerde tv-kanaal. die onafhanklike radiostasies is onder meer:\n\nqfm \u2013 'n musiekstasie in lusaka\nradio phoenix \u2013 'n privaatstasie\nradio icengelo \u2013 onder kerkbeheer\nbreeze fm \u2013 privaatstasie in chipata\nyatsani radio \u2013 onder rooms-katolieke beheer\nradio choice \u2013 privaatstasie in lusakazambi\u00eb se telefoonstelsel is aan die verouder, maar is steeds een van die beste in afrika suid van die sahara. in 2008 was daar slegs 90 800 landlyntelefoonverbindings, vergeleke met 4,425 miljoen in suid-afrika, oftewel een per 125 inwoners in zambi\u00eb en 1 per 11 inwoners in suid-afrika. talle selfoondiensverskaffers brei egter gedurig hulle dekking uit en in 2008 was hier reeds amper 3,6 miljoen selfone in gebruik, vergeleke met 45 miljoen in suid-afrika.\nzambi\u00eb het in 2009 'n geskatte 700 000 internetgebruikers gehad.\n\n\n== sport, kultuur en ontspanning ==\neuropese nedersetters het vroeg in die 20ste eeu westerse sportsoorte na die land toe gebring, maar deelname deur die inheemse bevolking streng beperk. swartes het die grootste toegang tot di\u00e9 sportsporte in die koperstreek se mynbuurte geniet, waar die mynbase beter sportgeriewe aan hulle werkers as die regering in die res van die gebied voorsien het. daarom het die meeste van die land se sportlui oorspronklik uit di\u00e9 gebied gekom.\nhoewel boks, netbal, muurbal, rugby, krieket, gholf en atletiek nog altyd gewild was, word sokker as die nasionale sport beskou. di\u00e9 sportsoort het eerste vat gekry op livingstone, maar het so gewild geraak dat die strate dikwels verlate is en sake tot 'n stilstand kom wanneer 'n groot internasionale wedstryd gespeel word. die land is in 1993 in rou gedompel toe op drie na al die spelers van die nasionale sokkerspan en talle afrigters en beamptes gesterf het in 'n vliegtuigongeluk op pad na 'n kwalifiserende wedstryd vir die fifa sokker-w\u00eareldbekertoernooi in 1994. van die land se grootste sokkerspelers is wyle godfrey chitalu, wat in die 1993-ongeluk omgekom het, en kalusha bwalya, een van die land se mees beminde sportsterre. bwalya, of \"great kalu\" soos hy algemeen bekend staan, het die sokkerspan aangevoer wat die w\u00eareldkampioen itali\u00eb tydens die olimpiese somerspele 1988 in seoel geklop het. zambi\u00eb se nasionale sokkerspan het tydens die afrikanasiesbeker 2012 sy tweede internasionale titel ingepalm, aangesien hulle ook die cecafa-beker 1995 gewen het.\nzambi\u00eb se olimpiese komitee is in 1964 op die been gebring en dieselfde jaar nog deur die internasionale olimpiese komitee erken. die land het die eerste keer daardie jaar aan die olimpiese somerspele deelgeneem. dit was die eerste keer dat 'n land aan 'n spele begin deelneem het met een naam (noord-rhodesi\u00eb), maar tydens die spele van naam verander het (zambi\u00eb), omdat die land tydens die spele onafhanklik geword het. sedertdien het zambi\u00eb aan elke spele deelgeneem, behalwe 1976 in montreal toe hy dit tesame met talle ander afrikalande geboikot het.\nzambiese spelers het voorheen saam met spelers uit kenia, tanzani\u00eb en uganda verskyn vir die oos-afrikaanse krieketspan wat aan die eerste krieketw\u00eareldbeker 1975 in engeland deelgeneem het. daarna het zambi\u00eb saam met malawi, tanzani\u00eb en uganda spelers vir die oos- en sentraal-afrikaanse krieketspan beskikbaar gestel. sedert 2003 word die land deur sy eie nasionale span verteenwoordig, maar kon nog nie vir 'n internasionale kriekettoernooi kwalifiseer nie.\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== toerisme ==\nzambi\u00eb bevat enorme ongerepte gebiede danksy die feit dat die grootste deel van die bevolking in 'n redelike smal strook woon weerskante van die vernaamste spoorlyn en hoofpad, wat albei van noord na suid deur die middel van die land. boonop is net 6,99% van die land se grond bewerkbaar. ondanks sy ongerepte natuurskoon en wildlewe, l\u00ea net sowat 400 000 buitelanders tans jaarliks hier besoek af, hoewel die getal langsamerhand toeneem namate zambi\u00eb sy toerismepotensiaal begin ontgin. di\u00e9 getal buitelandse besoekers is slegs sowat 3,3% van die geskatte bevolking, vergeleke met suid-afrika se 9,07 miljoen buitelandse besoekers in 2007, oftewel byna 20% van die bevolking.zambi\u00eb se amptelike toerismeraad verwys na die land as \"die skoenlapper in die hart van afrika\", tuiste van die legendariese afrika-stapsafari's (byvoorbeeld in die nasionale park south luangwa), die victoria-waterval asook 17 ander groot watervalle, vyf groot mere, talle vleigebiede en magtige riviere met uitstekende hengelgeleenthede, 'n ryk verskeidenheid vo\u00eblsoorte, volop wild en onopgesmukte wildernisgebiede. die raad beweer voorts dis een van die veiligste lande ter w\u00eareld vir besoekers omdat die inwoners in vrede en harmonie saamlewe.\ndie land bied besoekers 19 nasionale wildtuine en 34 wildbestuursgebiede wat saam 23 miljoen hektaar, oftewel sowat 8% van die land se oppervlak beslaan. uit 'n toeriste-oogpunt is livingstone met die aangrensende victoria-waterval die bekendste bakens in zambi\u00eb. die waterval is 'n natuurwonder en livingstone het hom gevestig as 'n \"avontuurmekka\" met volop aktiwiteite op en om die zambezirivier. die meeste van die wildtuine is in die suidweste gele\u00eb.\nelders is daar die busanga-vloedvlakte in die nasionale park kafue, die merkwaardige koloniale herehuis shiwa n'gandu en die nyika-hoogland, nommerpas vir voetslaan en perdry.\n\n\n== sien ook ==\nng kerk in zambi\u00eb\n\n\n== verwysings ==\n\n\n== bronnelys ==\nalgemeen(en)  \"zambia\". encyclop\u00e6dia britannica. besoek op 6 september 2021.\n(en)  \"zambia\". central intelligence agency. besoek op 6 september 2021.anderdie reformed church in zambia geargiveer 11 januarie 2012 op wayback machine\ngodsdiens in zambi\u00eb geargiveer 11 augustus 2011 op wayback machine\nzambi\u00eb se joodse gemeenskap\nbevolkingsyfers verkry van world gazetteer[dooie skakel]\nencyclopaedia britannica online\nafrica south of the sahara, europa publications limited, london, 1975.\nafrica south of the sahara, europa publications limited, london, 1991.\nthe american peoples encyclopedia, grolier incorporated, new york, 1970.\nakers, mary (red.), encyclopedia rhodesia, the college press pvt. ltd., salisbury, 1973.\ncronj\u00e9, j.m.: ligbakens in afrika iii - die n.g. sendingwerk in zambi\u00eb. in: lantern. tydskrif vir kennis en kultuur. jaargang 17, nr. 2, desember 1967\ngordon-brown, a., the year book and guide to southern africa, howard timmins, cape town, 1965.\n\n\n== eksterne skakels ==\n(en)  toerisme-inligting oor zambi\u00eb op wikivoyage\ndie zambian\ndie nasionale uitsaaier (znbc) se webtuiste\ndie bbc se landprofiel oor zambi\u00eb\noorsig oor zambi\u00eb se media\nlusakatimes.com, elektroniese nuusportaal vir zambi\u00eb\nzambi\u00eb se geskiedenis geargiveer 25 november 2009 op wayback machine"