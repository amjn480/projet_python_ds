Elodie Di Patrizi, nota semplicemente come Elodie (Roma, 3 maggio 1990), è una cantante e attrice italiana.
Classificatasi seconda alla quindicesima edizione del talent show Amici di Maria De Filippi, ha raggiunto la consacrazione popolare partecipando al Festival di Sanremo 2017 con il brano Tutta colpa mia. Partecipa nuovamente come concorrente nel 2020 con Andromeda e nel 2023 con Due, oltre ad aver ricoperto il ruolo di co-conduttrice alla seconda serata dell'edizione 2021.
Nel corso della sua carriera ha pubblicato quattro album in studio e ottenuto numerose certificazioni da parte della Federazione Industria Musicale Italiana, oltre a due candidature agli MTV Europe Music Awards. Nel 2022 ha inoltre esordito in campo cinematografico recitando nel ruolo di protagonista nel film Ti mangio il cuore, la cui interpretazione le è valso il Ciak d'oro 2022 come rivelazione dell'anno, mentre il brano colonna sonora Proiettili (ti mangio il cuore) da lei interpretato con Joan Thiele è stato premiato con il David di Donatello per la migliore canzone originale nell'edizione 2023.
Nel 2023 la rivista italiana Forbes ha inserito la cantante tra le cento donne di successo in Italia.


== Biografia ==


=== Primi anni ===
Elodie Di Patrizi è nata nella borgata romana di Quartaccio da padre italiano (artista di strada) e madre francese creola (ex modella e cubista), originaria della Guadalupa. I genitori si sono separati quando Elodie e la sorella minore Fey erano ancora molto piccole.Ha frequentato il liceo socio-pedagogico a Roma fino al quinto anno abbandonando a un mese dalla maturità. Nel 2008 ha fatto un provino per entrare a X Factor ma è stata esclusa da Simona Ventura ad un passo dal live show.All'età di 19 anni si è trasferita a Lecce,  dove ha lavorato prima come cameriera e poi nelle discoteche inizialmente come cubista e poi come corista.


=== 2015–2016: partecipazione ad Amici e l'esordio con Un'altra vita ===
Elodie esordisce nel 2015 al talent show Amici di Maria De Filippi (dove aveva già provato a entrare nel 2009), arrivando al secondo posto e vincendo il Premio della critica giornalista Vodafone e il Premio RTL 102.5 - Amici alla radio. Nello stesso periodo ha debuttato nel mercato musicale con l'album Un'altra vita, prodotto da Luca Mattioni ed Emma Marrone, che ha raggiunto la seconda posizione della Classifica FIMI Album, oltre a essere stato certificato disco d'oro dalla FIMI per le oltre 25 000 copie vendute. L'uscita è stata accompagnata dall'omonimo singolo Un'altra vita, scritto da Fabrizio Moro, in radio dal 20 maggio ma ottenibile già con la preordinazione dell'album, e che durante la 45ª settimana dello stesso anno ha ricevuto il disco d'oro per le oltre 25 000 copie vendute.Il secondo singolo estratto è stato Amore avrai, scritto tra gli altri da Emma Marrone, che ha permesso a Elodie di vincere il premio Premio di puntata - Canzone dell'estate durante la seconda puntata del Summer Festival. Durante l'estate Elodie è stata impegnata con l'Un'altra vita Instore Tour. È stata ospite, oltre che di numerose manifestazioni canore, il 28 agosto del concerto di Loredana Bertè a Castiglione della Pescaia in occasione dell'Amiche sì Tour 2016 della cantante.
Tra settembre e ottobre 2016 è presente come artista di apertura dell'Adesso Tour di Emma Marrone, esibendosi inoltre nel corso del concerto di beneficenza organizzato da Loredana Bertè e Fiorella Mannoia all'Arena di Verona Amiche in Arena. Il 23 settembre è entrato in rotazione radiofonica il terzo e ultimo singolo estratto dall'album L'imperfezione della vita.


=== 2017: primo Sanremo e Tutta colpa mia ===
Il 12 dicembre 2016 è stata annunciata da Carlo Conti la partecipazione di Elodie al Festival di Sanremo 2017 con il brano Tutta colpa mia, scritta tra gli altri da Emma. Il brano è giunto alla serata finale piazzandosi all'ottavo posto ed è stato premiato con il disco di platino per aver superato le 50 000 copie vendute. Sempre nell'ambito della kermesse, si è esibita durante la serata dedicata alle cover con il brano Quando finisce un amore di Riccardo Cocciante arrivando sesta. Successivamente, il 24 gennaio ha rivelato la copertina del suo secondo album, Tutta colpa mia, pubblicato il 17 febbraio seguente e prodotto da Luca Mattioni ed Emma Marrone, che esordisce alla sesta posizione della Classifica FIMI Album. Il giorno d'uscita dell'album inizia anche il Tutta colpa mia Instore Tour. Il 25 gennaio Elodie è stata ospite del concerto dei La Rua a Roma, cantando insieme Un'altra vita e, con Lele, La sera dei miracoli di Lucio Dalla.Il 6 marzo è stata ospite al concerto organizzato da Ron al Teatro Dal Verme a Milano a sostegno dell'AISLA insieme ad artisti come Nek, Loredana Bertè e Annalisa e ha cantato con Ron il brano Piazza grande. Il 22 marzo annuncia una nuova collaborazione con il manager Fabrizio Giannini. Il 5 aprile, Mario Volanti, direttore di Radio Italia, annuncia la sua partecipazione all'evento Radio Italia Live il 18 giugno a Milano in Piazza del Duomo.L'11 aprile Francesco Renga annuncia Così diversa, un brano in duetto con Elodie contenuto nel nuovo album del cantante dal titolo Scriverò il tuo nome Live, in uscita il 28 dello stesso mese. La cantante prende poi parte anche al film diretto da Federico Moccia, Non c'è campo, dove canta una canzone tratta dal suo album Tutta colpa mia, Semplice. Il 26 aprile la cantante annuncia l'uscita del secondo singolo estratto da Tutta colpa mia dal titolo Verrà da sé avvenuta il 28 aprile successivo. Il 27 aprile Elodie è ospite al It's Only Rock'n'Roll a Genova insieme a Zibba. Il 5 maggio viene annunciata la sua presenza ai Wind Music Awards 2017 che si sono svolti il 5 e 6 giugno presso l'Arena di Verona.La cantante ha preso poi parte a tutte le cinque tappe nei palasport del Scriverò il tuo nome Live (5 maggio a Milano, 16 maggio a Napoli, 18 maggio a Firenze, 20 maggio a Torino e 22 maggio a Bologna) di Francesco Renga in qualità di arrivata ospite; insieme cantano il loro brano Così diversa ed Elodie si esibisce sulle note di Tutta colpa mia. L'8 maggio è stato diffuso il videoclip del singolo Verrà da sé, secondo estratto dall'album Tutta colpa mia che ha riscontrato un'accoglienza positiva da parte delle radio. Il 26 maggio partecipa come ospite al Pace Tour 2017 di Fabrizio Moro a Roma mentre il 27 maggio è presente ai TIM MTV Awards a Roma. Il 5 giugno è stata presente all'Arena di Verona in occasione dei Wind Music Award dove ha ritirato il premio per aver raggiunto il disco d'oro col suo album Un'altra vita, mentre il 10 giugno è stata ospite ad Assisi per il programma televisivo Con il cuore - Nel nome di Francesco in diretta su Rai 1. Il 18 giugno è stata ospite a Radio Italia Live, il concerto organizzato da Radio Italia in Piazza del Duomo a Milano dove ha cantato Tutta colpa mia. Il 6 ottobre il brano Semplice scritto da Amati e Federica Abbate viene pubblicato come terzo estratto da Tutta colpa mia. Il 31 dicembre 2017 Elodie è tra gli ospiti della seconda edizione di Capodanno in musica che si tiene all'Unipol Arena di Bologna, trasmesso da Canale 5.


=== 2018–2019: hit di successo e collaborazioni ===
Il 9 maggio 2018 la cantante ha rivelato che il nuovo singolo Nero Bali sarebbe stato pubblicato il 18 maggio dello stesso anno. Il brano ha visto la partecipazione vocale di Michele Bravi e di Gué Pequeno ed è stato promosso nell'ambito della sesta edizione del Summer Festival. Dopo quattordici settimane di permanenza in classifica FIMI, Nero Bali regala alla cantante il suo primo ingresso nella top 10 dei singoli più acquistati in Italia.  Il 12 ottobre successivo ha pubblicato il singolo Rambla in collaborazione con Ghemon.Il 15 marzo 2019 Elodie ha collaborato con i The Kolors al singolo Pensare male. Il brano è stato distribuito in tutte le piattaforme digitali arrivando alle vette più alte delle classifiche e in una settimana rientra in top 20 in radio tra i brani più trasmessi; dopo due settimane è il nono brano più trasmesso. Il 6 giugno 2019 Elodie annuncia il singolo Margarita, prodotto da Takagi & Ketra in duetto con il rapper Marracash, distribuito su tutte le piattaforme digitali dal 12 giugno successivo e seguito dopo 24 ore dall'uscita del relativo videoclip. Il 22 luglio 2019 i singoli Margarita, Pensare male e Nero Bali vengono certificati rispettivamente disco d'oro, disco di platino e doppio disco di platino. Il 20 agosto Margarita è stata certificata disco di platino per le oltre 50 000 copie vendute. Il 22 agosto Margarita entra in top 10 su Spotify raggiungendo così durante tutta l'estate la top 10 di ogni classifica esistente in Italia; successivamente è stato certificato triplo disco di platino a settembre 2021 per le oltre 210 000 copie vendute. Il 3 settembre, Elodie fa parte della giuria del Festival di Castrocaro 2019 trasmesso su Rai 2, condotto da Stefano De Martino e Belén Rodríguez.Il 2 ottobre Elodie collabora insieme a Lazza e Tedua in una versione tutta inedita piano e voce del brano già noto Catrame, per poi incidere insieme a Myss Keta la nuova versione de Le ragazze di Porta Venezia, con cui aveva già collaborato nel 2018, apparendo nel video del singolo di Myss Keta Monica. Il 31 dicembre ha nuovamente partecipato al Capodanno in musica condotto da Federica Panicucci in diretta da Bari su Canale 5.


=== 2020–2021: doppio Sanremo e This Is Elodie ===
Il 31 dicembre 2019 viene annunciata la sua partecipazione al Festival di Sanremo 2020. Il 6 gennaio, nella puntata dei Soliti Ignoti Speciale Lotteria Italia condotto da Amadeus, Elodie rivela che il brano sanremese si sarebbe intitolato Andromeda, scritto da Mahmood e Dardust. Con il brano, la cantante si classifica settima nella classifica finale della kermesse.Il terzo album in studio della cantante, This Is Elodie, viene messo in commercio il 31 gennaio nei negozi di musica digitale e il 7 febbraio in formato fisico. Il disco a fine anno risulta l'album di una donna più venduto in Italia, piazzando due brani in top 10 radio nel 2019 e altrettanti nel 2020. Ancor prima della sua pubblicazione, vengono estratti i brani Non è la fine, che vede Elodie duettare con il rapper Gemitaiz, e Mal di testa, insieme a Fabri Fibra. Sia l'album sia il singolo Andromeda debuttato in sesta posizione delle rispettive classifiche FIMI. L'album riceve successivamente la certificazione di platino per aver superato le 50 000 unità vendute.Il 21 febbraio Elodie raggiunge con Andromeda la prima posizione tra i brani più trasmessi in radio della settimana e riceve, successivamente, la certificazione di disco di platino dalla FIMI per le oltre 70 000 copie vendute. In virtù dei successi ottenuti, la rivista Vogue ha realizzato un articolo per Elodie definendola «cantante italiana al vertice delle classifiche e musa del brand Versace». Vengono annunciate le date dei live previste per il mese di aprile, che a causa della pandemia di COVID-19 sono state posticipate. Nel frattempo la cantante prende parte al supergruppo Italian Allstars 4 Life che ha riunito oltre cinquanta artisti italiani per l'incisione del brano Ma il cielo è sempre blu, cover corale della canzone di Rino Gaetano. I ricavati del singolo, pubblicato l'8 maggio, vengono devoluti alla Croce Rossa Italiana per sostenere il progetto Il Tempo della Gentilezza.  Il 13 maggio viene pubblicato l'inedito Guaranà, a cui ha fatto seguito a giugno il singolo Ciclone del duo Takagi & Ketra con Elodie, quarto brano dell'artista a raggiungere la top 10 della classifica FIMI. I singoli ottengono un buon successo durante l'estate e vengono certificati entrambi doppio disco di platino dalla FIMI.L'8 ottobre Elodie collabora con Carl Brave al brano Parli parli, certificato disco di platino per le 70 000 copie vendute. Nel novembre successivo presenta il progetto natalizio This Is Elodie (X Christmas EP), pubblicato nel mese di dicembre in collaborazione con Save the Children e OVS, composto da alcuni singoli del terzo album in versione intima.Il 3 marzo 2021 torna sul palco del Festival di Sanremo affiancando Amadeus e Fiorello alla conduzione della serata ed esibendosi inoltre con un medley composto da brani del proprio repertorio e singoli italiani di successo con campionature di Beyoncé, Raffaella Carrà, Madonna, Loredana Bertè, Gianna Nannini, Ivana Spagna e Mahmood.Il 18 giugno 2021 sulla piattaforma Prime Video viene distribuita la seconda stagione del programma televisivo Celebrity Hunted: Caccia all'uomo, di cui Elodie è stata concorrente e vincitrice insieme alla collega e amica Myss Keta. Il 21 settembre 2021 Vanity Fair pubblica la prima copertina realizzata in NFT, che ha come protagonista la cantante ed è stata creata con la startup Valuart e venduta all'asta per 25 000 dollari.


=== 2021–presente: Ti mangio il cuore, OK. Respira e Red Light ===
Il 24 settembre 2021 viene pubblicato il singolo Vertigine, primo estratto dal quarto album dell'artista. La FIMI ha certificato il brano disco di platino per le 100 000 copie vendute e nella classifica radiofonica di fine anno si inserisce tra i cinquanta singoli più passati del 2021. Contestualmente, la cantante ha confermato il coinvolgimento nel processo di realizzazione del nuovo album di artisti del calibro di Elisa Toffoli, già autrice di Vertigine, Mahmood e Marracash.A settembre dello stesso anno è stata ospite al programma Da grande, in cui ha cantato Vertigine per la prima volta dal vivo e ha omaggiato Raffaella Carrà cantando Pedro, A far l'amore comincia tu, Tanti auguri e Tuca tuca. Il 5 ottobre 2021 ha condotto la prima puntata della nuova edizione de Le Iene insieme a Nicola Savino. Il 3 dicembre seguente pubblica insieme a Rkomi il singolo La coda del diavolo, che ha raggiunto la vetta della Top Singoli, segnando la prima numero uno in assoluto per la cantante.
Nel 2021 è stata inoltre scritturata per il ruolo di protagonista nel film Ti mangio il cuore, diretto da Pippo Mezzapesa. Dopo essere stata proiettata durante il festival Marateale nel luglio 2022, la pellicola viene presentata in concorso nella sezione orizzonti della 79ª Mostra internazionale d'arte cinematografica di Venezia il successivo 4 settembre e distribuita nelle sale cinematografiche italiane dal 22 dello stesso mese. Per la sua interpretazione della protagonista Marilena Camporeale, Elodie viene premiata con un Ciak d'oro e al Bari International Film Festival. Elodie ha inoltre eseguito il brano colonna sonora del film Proiettili (ti mangio il cuore) in collaborazione con Joan Thiele e scritto con Elisa, pubblicato il 16 settembre 2022. Il brano viene riconosciuto con il David di Donatello per la migliore canzone originale e riceve una candidatura al Nastro d'argento alla migliore canzone originale.Nel febbraio 2022 è stato pubblicato l'album di Elisa Ritorno al futuro/Back to the Future, nel quale è presente il brano Luglio al quale ha collaborato anche Elodie, insieme a Giorgia e Roshelle. Il 9 marzo Elodie ha reso disponibile il secondo singolo tratto dal suo quarto album, ovvero Bagno a mezzanotte, scritto nuovamente da Elisa. Il 21 maggio seguente ha preso parte a Radio Italia Live - Il concerto in Piazza Duomo a Milano cantando i brani Guaranà, Vertigine e Bagno a mezzanotte, oltre ad affiancare Rkomi ne La coda del diavolo. Il 29 maggio seguente ha confermato l'uscita del singolo Tribale durante la partecipazione alla trasmissione televisiva Che tempo che fa, che ha trasmesso in anteprima alcune immagini del video girato a Napoli; il singolo è stato pubblicato 10 giugno successivo, in concomitanza con l'uscita del relativo video. Il 26 giugno si è esibita nell'ambito dell'Elodie Live 2022, per poi prendere parte a vari festival musicali estivi.Nel 2023 la cantante ha preso parte alla 73ª edizione del Festival di Sanremo con il brano Due, classificatosi nono al termine della manifestazione, facente parte anch'esso della lista tracce del quarto album. Quest'ultimo, intitolato OK. Respira, è stato distribuito il 10 febbraio 2023 ed è stato anticipato anche dal singolo omonimo, diffuso il 9 dicembre 2022, e dal brano Purple in the Sky. Inoltre, il disco è stato promosso dalla docu-serie Sento ancora la vertigine, distribuita su Amazon Prime Video il 20 febbraio 2023, e da un concerto che ha avuto luogo al Mediolanum Forum di Assago il 12 maggio seguente. Il 26 maggio successivo viene pubblicata la collaborazione i Pazza musica con Marco Mengoni, inclusa nella versione streaming dell'album. Il successo dello show milanese la porta ad intraprendere una tournée nei palazzetti dello sport tra novembre e dicembre, l'Elodie Show 2023.Il 22 settembre 2023 pubblica il singolo A fari spenti, che ha anticipato l'uscita del mixtape Red Light.


== Influenze musicali ==
Tra le sue influenze musicali, Elodie cita Etta James, Raf, Kaytranada, Nina Simone, Carmen McRae, Miley Cyrus, Giorgia e Lucio Battisti. In un'intervista per la Repubblica la cantante ha inquadrato come artista di riferimento Mina, definendola «una donna così libera e forte».In un'intervista a Vanity Fair Elodie, oltre a citare Raffaella Carrà, Anna Oxa e Rettore come tre artiste «potenti, sono talenti internazionali, non solo italiani», racconta la stima per la cantautrice Elisa, dichiarando: «Sono artisticamente innamorata di lei. Canta, scrive, suona, ha inciso un disco in inglese, è brava in TV, si reinventa sempre».


== Vita privata ==
Tra il 2016 e il 2018 Elodie è stata sentimentalmente legata al collega Lele, conosciuto durante la trasmissione Amici di Maria De Filippi. Dal 2019 al 2021 è stata legata al rapper Marracash. La storia d'amore è terminata nell'estate 2021, sebbene Elodie e Marracash siano rimasti in rapporti di amicizia e abbiano continuato a lavorare insieme, sia per la realizzazione del quarto album di Elodie sia per il video di Crazy Love di Marracash e la copertina dell'album del rapper Noi, loro, gli altri, che lo vede al fianco di Elodie in un ritratto di famiglia. Dall'autunno 2022 è legata sentimentalmente al pilota motociclistico Andrea Iannone.Elodie è una sostenitrice dei diritti e delle rivendicazioni delle comunità LGBTQIA+ e nel giugno 2022 è stata madrina della parata del Pride di Roma.


== Discografia ==

2016 – Un'altra vita
2017 – Tutta colpa mia
2020 – This Is Elodie
2023 – OK. Respira


== Tournée ==
2020 – This Is Summer - Elodie Live
2023 – Elodie Show 2023


== Filmografia ==


=== Cinema ===
Non c'è campo, regia di Federico Moccia (2017)
Ti mangio il cuore, regia di Pippo Mezzapesa (2022)


=== Televisione ===
Sento ancora la vertigine, regia di Nicola Sorcinelli (2023)


=== Doppiatrice ===
Trolls World Tour, regia di Walt Dohrn (2020)


=== Video musicali ===
La risposta – Luchè, regia di Mauro Russo (2012)
Beautiful disaster – Fedez e Mika, regia di Mauro Russo (2015)
Monica – Myss Keta, regia di Motel Forlanini (2018)
La mia hit – J-Ax feat. Max Pezzali, regia di Fabrizio Conte (2020)
Crazy Love – Marracash, regia di Giulio Rosati (2021)


=== Programmi televisivi ===
Amici di Maria De Filippi (2015-2016)
Festival di Castrocaro (2019) giurata
Festival di Sanremo (2021) co-conduttrice
Celebrity Hunted: Caccia all'uomo (2021) concorrente, vincitrice
Da grande (2021) ospite
Le Iene (2021) co-conduttrice


== Riconoscimenti ==


== Note ==


== Altri progetti ==

 Wikiquote contiene citazioni di o su Elodie
 Wikimedia Commons contiene immagini o altri file su Elodie


== Collegamenti esterni ==

 Elodie (canale), su YouTube. 
 Elodie, su Treccani.it – Enciclopedie on line, Istituto dell'Enciclopedia Italiana. 
(EN) Elodie Di Patrizi, su Models.com, Models.com, Inc. 
 Elodie, su Last.fm, CBS Interactive. 
(EN) Elodie, su AllMusic, All Media Network. 
(EN) Elodie / Elodie Di Patrizi, su Discogs, Zink Media. 
(EN) Elodie, su MusicBrainz, MetaBrainz Foundation. 
(EN) Elodie, su WhoSampled. 
(EN) Elodie, su Genius.com. 
(EN) Elodie, su Billboard. 
 Elodie, su CineDataBase, Rivista del cinematografo. 
 Elodie, su Movieplayer.it, NetAddiction S.r.l.. 
 Elodie, su FilmTv.it, Arnoldo Mondadori Editore. 
 Elodie, su Comingsoon.it, Anicaflash. 
 Elodie, su MYmovies.it, Mo-Net Srl. 
(EN) Elodie, su IMDb, IMDb.com. 
(EN) Elodie, su Rotten Tomatoes, Flixster Inc.