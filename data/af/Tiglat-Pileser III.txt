"tiglat-pileser iii (uit hebreeus: \u05ea\u05b4\u05bc\u05d2\u05b0\u05dc\u05b7\u05ea \u05e4\u05b4\u05bc\u05dc\u05b0\u05d0\u05b6\u05e1\u05b6\u05e8; akkadies: \ud808\uddaa\ud808\udefe\ud808\udc00\ud808\udc8d\ud808\udeb9\ud808\ude8f  tukult\u012b-apil-e\u0161arra, \"my vertroue is in die seun van e\u0161arra\") was in die 8ste eeu v.c. (745-727 v.c.) koning van die nieu-assiriese ryk. hy was een van die prominentste en histories belangrikste assiriese konings wat 'n tydperk van stagnasie omgekeer het, talle gevorderde burgerlike, milit\u00eare en politieke stelsels ingestel en die grondgebied onder assiriese beheer meer as verdubbel het.\nvanwe\u00eb die enorme uitbreiding en sentralisasie van die assiriese gebied en die stigting van 'n vaste weermag, beskou sommige historici tiglat-pileser se bewind as die ware oorgang van assiri\u00eb in 'n ryk. die hervormings en metodes van beheer wat hy bekend gestel het, het nie net die basis geskep vir beleide wat deur latere assiriese konings gevolg is nie, maar ook deur latere ryke vir millenniums n\u00e1 sy dood.\ndie omstandighede waaronder tiglat-pileser koning geword het, is nie duidelik nie. omdat antieke assiriese bronne teenstrydige weergawes van sy afkoms gee en daar 'n opstand was om en by die tyd van sy troonbestyging, het baie historici tot die gevolgtrekking gekom dat hy 'n troonrower was wat die troon van sy voorganger, assur-nirari v, afgeneem het. di\u00e9 was \u00f3f sy pa \u00f3f sy broer. ander historici meen die bewyse kan ook vertolk word as dat hy die troon op 'n wettige wyse ge\u00ebrf het. die debat duur voort.\ntiglat-pileser iii het vroeg in sy bewind die koninklike mag vergroot deur die invloed van prominente amptenare en generaals in te kort. hy het \u2019n groot deel van die antieke nabye ooste onderwerp; in die suide sy mede-mesopotami\u00ebrs in babiloni\u00eb en galdea, asook verskeie volke van die arabiese skiereiland; in die suidweste israel, juda, filistea, samarra, moab, edom, die sute\u00ebrs en nabatea; in die noorde urartu, armeni\u00eb en skiti\u00eb in die kaukasus, krimmeri\u00eb aan die swartsee, en nairi; in die noordweste \u2019n groot deel van oostelike en suidwestelike klein-asi\u00eb, insluitende die hetiete, frigi\u00eb en kari\u00eb; in die weste die grieke van siprus en aram (die hedendaagse siri\u00eb), en die mediterreense stadstate fenisi\u00eb/kana\u00e4n; in die ooste persi\u00eb, medi\u00eb, die goete\u00ebrs, die manne\u00ebrs en elam. later tydens sy bewind is hy ook in babiloni\u00eb as koning gekroon.\ntiglat-pileser iii het opstande teen die assiriese bewind ontmoedig deur middel van die gedwonge deportasie van duisende mense deur sy hele ryk. hy was een van die suksesvolste milit\u00eare aanvoerders in die w\u00eareldgeskiedenis \u2013 hy het die grootste deel van die w\u00eareld verower wat aan die assiri\u00ebrs bekend was.\n\n\n== agtergrond ==\n\n\n=== afkoms en troonbestyging ===\ndaar is nie genoeg bewyse wat bewaar gebly het om te kan weet hoe tiglat-pileser iii op die troon gekom het nie. die aard van sy opvolging is dus onduidelik en word betwis. verskeie bewyse dui aan dat hy 'n troonsteler (usurpator) kon gewees het. feite wat hierop dui, is dat daar in 746/'45 v.c. 'n opstand in nimrud, die hoofstad van die assiriese ryk, was en dat talle amptenare en goewerneurs n\u00e1 745 v.c. vervang is. daarbenewens gee antieke assiriese bronne teenstrydige inligting oor tiglat-pileser se afkoms, terwyl inskripsies deur tiglat-pileser self beweer sy troonbestyging is slegs danksy goddelike seleksie, eerder as die tipieser praktyk van assiriese konings om hulle troonbestyging toe te skryf aan goddelike seleksie \u00e9n koninklike afkoms. volgens die assiriese koningslys was tiglat-pileser se vader sy onmiddelike voorganger, assur-nirari v, terwyl tiglat-pileser self in sy inskripsies beweer hy was die seun van adad-nirari iii, wat beteken hy was assur-nirari se broer.assiriolo\u00eb en ander historici het oorwegend tot die gevolgtrekking gekom dat tiglat-pileser 'n troonrower was. die assirioloog bradley j. parker s\u00ea selfs hy was glad nie deel van die vorige koninklike dinastie nie, maar volgens die assirioloog karen radner is sy bewerings van koninklike afkoms waarskynlik waar, wat beteken hy was 'n wettige aanspraakmaker op die troon, al het hy dit geroof. hy was volgens haar die wenner in 'n interdinastiese burgeroorlog. daar was geen opstande teen tiglat-pileser nadat hy die troon oorgeneem het nie.of hy van koninkliike afkoms was of nie, dit is steeds onseker wie se seun hy was. die assiriese koningslys kon 'n fout gemaak het dat hy assur-nirari se seun was, hoewel dit onwaarskynlik was volgens die assirioloog paul garelli, omdat daar 'n verskil van 38 jaar is tussen adad-nirari en tiglat-pileser se bewind. dit kan wees dat die woord \"seun\" in tiglat-pileser se inskripsies eintlik \"kleinseun\" beteken, wat beteken hy was \u00f3f assur-nirari se seun \u00f3f adad-nirari s'n, maar het redelik laat die troon bestyg, toe hy moontlik al 50 was.\ndie assiriese eponiemkroniek ('n lys eponieme, of jaarname, wat gewoonlik deur invloedryke amptenare gekies is) bevestig dat daar 'n opstand in nimrud was die jaar voordat tiglat-pileser koning geword het. die historikus stefan zawadzki het in 1994 geskryf die eponieme werp ook lig op hoe die oorgang van assur-nirari na tiglat-pileser kon plaasgevind het. volgens zawadzki en ander is dit 'n aanduiding dat hy die troon n\u00e1 'n staatsgreep bestyg het. zawadzki meen die staatsgreep is dalk nie deur tiglat-pileser self begin nie, maar met sy medewete en toestemming. die assirioloog paul garelli glo die opstand in 746 v.c. is deur die invloedryke hofamptenaar samsi-ilu begin en dat tiglat-pileser die opstand onderdruk en die troon ge\u00ebrf het.volgens die historikus tracy davenport was tiglat-pileser se bewind heeltemal wettig en het hy dalk vir 'n ruk saam met assur-nirari regeer. sy het ook die eponiemkroniek bestudeer en bevind sekere feite dui daarop dat assur-nirari tot in 744 v.c. kon regeer het, en van 745 tot 744 v.c. saam met tiglat-pileser. beide die eponiemkroniek en koningslys lui assur-nirari het 10 jaar lank regeer, dus tot 744 v.c.\n\n\n=== naam ===\nomdat assiri\u00eb eeue lank bekend was vanwe\u00eb sy verskyning in die hebreeuse bybel, word die bybelse vorm van hulle name algemeen gebruik. die moderne naam tiglat-pileser kom dus van die hebreeuse t\u012bgla\u1e6f p\u012bl'eser (\u05ea\u05b4\u05bc\u05d2\u05b0\u05dc\u05b7\u05ea \u05e4\u05b4\u05bc\u05dc\u05b0\u05d0\u05b6\u05e1\u05b6\u05e8), 'n verkeerde vorm van die oorspronklike akkadiese naam, tukult\u012b-apil-e\u0161arra (). \ntukult\u012b-apil-e\u0161arra is waarskynlik 'n troonnaam wat hy aangeneem het toe hy koning geword het en beteken \"my vertroue is in die seun van e\u0161arra\". in sommige bronne wat nie uit di\u00e9 tyd spruit nie, soos die ptolemeuse kanon en die babiloniese koningslys, word tiglat-pileser pulu genoem (p\u016blu, ). die etimologie hiervan is onseker. geen kontempor\u00eare bron gebruik di\u00e9 naam nie en daar is geen bewyse dat dit ooit amptelik gebruik is nie. sommige assiriolo\u00eb, soos eckart frahm en paul-alain beaulieu, het voorgestel pulu was tiglat-pileser se oorspronklike naam voordat hy koning geword en sy troonnaam aangeneem het, of dalk 'n bynaam.volgens gerard gertoux was tiglat-pileser iii die seun van adad-nirari iii en het hy die naam pulu as jong medeheerser gebruik. toe hy vir die laaste twee jaar van sy lewe koning van babilon word, het dit weer sy amptelike naam in babilon geword. gertoux meen die naam kom van die woord aplu, \u201cdie erfgenaam\u201d.\n\n\n=== assiri\u00eb voor tiglat-pileser ===\nassiri\u00eb se opkoms as 'n prominente staat was die eerste keer tydens die tydperk van die middel-assiriese ryk in die 14de eeu v.c. dit was voorheen net 'n stadstaat wat gesentreer was om die stad assur. van die 12de eeu v.c. af het die middel-assiriese ryk 'n tydperk van agteruitgang beleef en was dit toenemend beperk tot net die assiriese hartland self. hoewel die agteruitgang soms be\u00ebindig is deur energieke vegter-konings, het herowerings nie lank gehou nie \u2013 tot met die tyd van assur-dan ii (bewind 934-912 v.c.), wat in die noordooste en noordweste veldtogte gevoer het. die troonbestyging van assur-dan se seun adad-nirari ii (bewind 911-891 v.c.) merk tradisioneel die begin van die nieu-assiriese ryk.onder die vroe\u00eb nieu-assiriese konings was daar 'n geleidelike herowering van assiriese grondgebied. die sukses hiervan was besonders in die lig daarvan dat di\u00e9 konings basies die assiriese ryk van voor af moes opbou. onder assurnasirpal ii (bewind 883-859 v.c.) het die nieu-assiriese ryk die oorheersende politieke mag in die antieke nabye ooste geword. assurnasirpal se seun salmaneser iii (bewind 859-824 v.c.) het die assiriese grondgebied verder vergroot, maar dit was moeilik om die gebied te stabiliseer en die laaste paar jaar van sy bewind is gekenmerk deur 'n hernude tydperk van stagnasie en agteruitgang, met beide eksterne en interne konflik.\ndie grootste probleme waarmee salmaneser laat in sy bewind te doen gekry het, was die opkoms van die koninkryk urartu in die noorde en die toenemende politieke gesag en invloed van die \"magnate\", 'n groep invloedryke assiriese howelinge en amptenare. die opkoms van urartu was 'n bedreiging vir assiriese heerskappy, want onderwerping aan urartu is daur baie vasals beskou as 'n realistiese alternatief vir assiri\u00eb. urartu se administrasie, kultuur, skryfstelsel en godsdiens het baie ooreengestem met di\u00e9 van assiri\u00eb. die konings was ook outokrate, nes die assiriese konings. die uitbreiding van grondgebied deur die konings van beide urartu en assiri\u00eb het gelei tot gereelde milit\u00eare botsings tussen die twee, al was hulle deur die taurusberge geskei.vir 'n kort ruk was urartu se weermag net so sterk soos assiri\u00eb s'n, hoewel die assiri\u00ebrs baie oorwinnings oor urartu behaal het, soos die plundering van urartu se hartland laat in salmaneser se bewind. urartu het egter self oorwinnings behaal. in 754 het koning sarduri ii van urartu die assiriese weermag onder assur-nirari v by arpad oorwin, 'n gebeurtenis wat daartoe kon gelei het dat die assiriese weermag vir jare daarna nie veldtogte gevoer het nie.die assiriese konings kon nie eksterne bedreigings afweer nie, omdat die magnate geleidelik die oorheersende politieke spelers geword en die sentrale regering baie verswak het. die bewind van tiglat-pileser se drie voorgangers, salmaneser iv (783-773 v.c.), assur-dan iii (773-755 v.c.) en assur-nirari v, was die laagtepunt van assiriese koninklike mag. in salmaneser iv se bewind het die bevelvoerder samsi-ilu homself in plaas van die koning krediet vir milit\u00eare oorwinnings gegee. dit lyk of assur-nirari v redelik laks was as heerser. hy het net drie veldtogte gevoer en deur die grootste deel van sy bewind in assiri\u00eb gebly. hy het ook sover bekend nie enige bouprojekte aangepak nie.\n\n\n== bewind ==\n\n\n=== hervormings en beleide ===\neen van tiglat-pileser se belangrikste vroe\u00eb hervormings was om die invloed van die magnate te verminder en so die mag van die koning te vergroot. die verdeling van die groot provinsies, wat vroe\u00ebr deur die magnate regeer is, in kleiner eenhede onder goewerneurs wat die koning aangestel het, het die rykdom en mag van die magnate verklein. die reg om milit\u00eare en bouprojekte goed te keur is ook van hulle weggeneem en was daarna tot die koning beperk. sommige histories prominente amptenare, soos samsi-ilu, se naam is uit alle inskripsies en dokumente geskrap. die mag van die magnate om die koning teen te staan is so feitlik uitgewis.tiglat-pileser het ook nuwe lewe geblaas in die assiriese weermag. hy het dit verander van 'n seisoenale le\u00ebr, wat net in die somer aktief was, in 'n professionele weermag. onder tiglat-pileser is dienspligtiges vervang met opgeleide, gespesialiseerde soldate. hy het ook nuwe en beter wapens, tegnologie\u00eb en logistieke bekend gestel. deur tiglat-pileser se hele bewind is die weermag ook vergroot deur die indiensneming van soldate van die verskillende lande wat assiri\u00eb verower het en huursoldate van babiloni\u00eb en anatoli\u00eb. hoewel tiglat-pileser se verowerings baie geld ingebring het, lyk dit of hy min daarvan in die assiriese hartland self bel\u00ea het; die enigste gebou wat hy laat oprig het, was 'n nuwe paleis in nimrud. hy het waarskynlik eerder die geld gebruik om die weermag te verbeter en vir projekte in die provinsies.tiglat-pileser se verowerings is gekenmerk deur die verplasing van tienduisende mense, indien nie honderdduisende nie. hoewel vorige konings ook mense hervestig het, het tiglat-pileser massas mense dikwels hervestig, 'n beleid wat deur sy opvolgers voortgesit is. die beleid het twee doele gehad: eerstens om die plaaslike identiteit in verowerde streke te verminder en so die kans van opstande te verklein, en tweedens om werkers in diens te neem en te verskuif na waar die koning hulle nodig gehad het, soos in die onderontwikkelde provinsies. hoewel die verplasing van mense waarskynlik verwoestend was vir hulle en die streke waarvandaan hulle gekom het, is die hervestigde mense nie skade berokken of vermoor nie; gedeporteerde mense se werk en bekwaamhede was hoogs gewaardeer. hulle reise en nuwe nedersettings is so veilig en gerieflik as moontlik gemaak.\n\n\n=== oorlo\u00eb en verowerings ===\n\n\n==== vroe\u00eb veldtogte ====\nbenewens sy hervormings, is tiglat-pileser se bewind gekenmerk deur 'n reeks grootskaalse milit\u00eare veldtogte in alle rigtings. hoewel hy sy krygsdade in fyn besonderhede in sy \"annale\" aangeteken het (op groot klipstene in sy paleis in nimrud), het hulle swak bewaar gebly. van baie van sy veldtogte is net 'n vae omtrek duidelik. tiglat-pileser se eerste veldtog was al in 744 v.c., toe hy babiloniese grondgebiede oos van die tigrisrivier aangeval het. die konflik is gou be\u00ebindig, met die grens tussen assiri\u00eb en babiloni\u00eb wat in tiglat-pileser se guns verskuif het. in 743 v.c. het hy veldtogte naby die zagrebberge gevoer en twee nuwe provinsies geskep: bit\u2010\u1e2bamban en parsua. di\u00e9 provinsies het aan 'n baie belangrike handelsroete gel\u00ea wat die voorloper van die latere syroete was.die assiriese suksesse in 744 en 743 v.c. het aan die ryk se bure gewys sy tydperk van stagnasie is verby. tiglat-pileser se sukses het iranzu, koning van die manne\u00ebrs ('n volk in die huidige noordwes-iran), ge\u00efnspireer om tiglat-pileser in 744 v.c. te ontmoet en 'n verbond te sluit. tiglat-pileser was gretig om dit te aanvaar, want dit het assiri\u00eb teen aanvalle deur urartu beskerm.di\u00e9 ontwikkelings het sarduri ii van urartu bekommer en hy het groter pogings aangewend om assiri\u00eb se heerskappy teen te staan en oor te neem. later in 743 v.c. het sarduri en sy le\u00ebr by die eufraat, die grens tussen urartu en assiri\u00eb, aangekom met sy magte wat versterk is deur troepe van verskeie koninkryke en state in siri\u00eb. in dieselfde jaar het tiglat-pileser en sarduri in 'n geveg naby arpad betrokke geraak. anders as met die assiriese nederlaag 11 jaar tevore, het tiglat-pileser die geveg gewen. dit was een van die grootste triomfe van sy bewind. sarduri het gevlug en is agternagesit tot by die hoofstad van urartu.\n\n\n==== verowering van die levant ====\nin 743-732 v.c. het tiglat-pileser verskeie veldtogte in die levant gevoer en dit het gelei tot die anneksasie van gebiede en die verlies van die onafhanklikheid van talle antieke state in die streek. nadat hy sarduri verslaan het, het tiglat-pileser besluit om arpad self oor te neem, beide vanwe\u00eb die stad se strategiese waarde en omdat dit aan sarduri toegang tot die assiriese grens gegee het. n\u00e1 drie veldtogte oor drie jaar en 'n lang beleg is arpad in 740 v.c. verower. arpad se grondgebied is in twee provinsies verdeel en by die nieu-assiriese ryk ingelyf.die anneksasie van arpad het die heersers deur die hele levant op hulle hoede geplaas. in die tydperk van assiriese stagnasie het baie van di\u00e9 state daarna gestreef om uit te brei en groot koninkryke uit eie reg te word, iets wat die assiri\u00ebrs as anti-assiriese bedrywighede kon ervaar het. in 738 het tiglat-pileser sy pogings in siri\u00eb voortgesit en grond suid van arpad verower. hy het drie nuwe provinsies geskep: kullania, \u1e2batarikka en \u1e63imirra. di\u00e9 lande is regeer deur die siries-hetitiese koninkryk hama, wat hy daarvan beskuldig het dat hulle teen hom saamsweer. tiglat-pileser se strategie om die levant te verower is versigtig beplan en voorberei. hy het eers die kleiner koninkryke met vinnige aanvalle onderwerp. danksy di\u00e9 verowerings kon assiriese soldate tydens latere veldtogte vinnig en maklik deur die streek beweeg.tydens die veldtog teen hama het tiglat-pileser eers die siries-hetitiese koninkryk pattin aangeval en verower. hama het volle anneksasie gespaar gebly en kon as 'n vasal 'n mate van onafhanklikheid behou. die oorwinning het nog state in die streek oorreed om heffings aan assiri\u00eb te betaal, insluitende die fenisiese stad bublos, die koninkryk israel, verskeie state in oos-anatoli\u00eb en sommige arabiese stamme. israel en damaskus het tydens die konflik hulp aan hama gestuur.\ntiglat-pileser het in 734 sy vyfde veldtog in die levant gevoer, tot so ver suid as die grens met egipte. dit het gelei tot die verowering van gasa en die onderwerping van talle state. teen di\u00e9 tyd was die hele levant regstreeks of onregstreeks onder assiriese heerskappy. assiri\u00eb en egipte het ook vir die eerste keer in die geskiedenis 'n grens gedeel. juda, edom, moab, ammon en ander state het heffings aan assiri\u00eb begin betaal.deur sy beheer deur die levant uit te brei het tiglat-pileser 'n halfsirkel van beheer om israel en aram-damaskus gevorm wat hulle van egipte afgesny het. laasgenoemde het met tye hulp aan die levantynse state aangebied. aram-damaskus het so geopolities afgesonderd geraak en hulle voedselvoorraad was te klein vir al sy mense.\nin 733 het tiglat-pileser weer teen aram-damaskus opgeruk, want dit was die sterkste oorblywende staat in die streek, en hulle is gesteun deur tirus en israel. in 732 is damaskus verower en tiglat-pileser het die grondgebied van aram-damaskus geannekseer. in dieselfde konflik het tiglat-pileser tirus verower en israel verslaan. hy het laasgenoemde in twee verdeel: die noordelike deel as die provinsie megiddo en die suidelike deel as 'n vasalstaat.die enorme westelike uitbreiding van assiri\u00eb het tiglat-pileser en sy le\u00ebrs in regstreekse kontak gebring met arabiese stamme, van wie verskeie heffings begin betaal het. in 733 het tiglat-pileser opgeruk teen die kedariete suid van damaskus, in die hoop om sy beheer oor suid-siri\u00eb te konsolideer. die verrassingsaanval het die kedaritiese koningin, samsi, onkant betrap en die kedariete is maklik verslaan. tiglat-pileser het egter besef hy sou nie die gebiede wat deur die kedariete regeer is, kan beheer nie. hy het samsi dus toegelaat om aan die bewind te bly onder die toesig van 'n assiriese amptenaar as gids vir haar politieke dade.\n\n\n==== verowering van babiloni\u00eb ====\nlaat in sy bewind het tiglat-pileser al hoe meer op babiloni\u00eb in die suide gekonsentreer. dit was eens 'n groot en invloedryke koninkryk wat eeue lank met assiri\u00eb meegeding het, maar gedurende die nieu-assiriese tydperk het dit swakker as sy noordelike buurstaat geword. babiloni\u00eb het nie 'n goed georganiseerde weermag of interne etnies-kulturele verdeling gehad nie. die staat het die meeste van die prominente suidelike stede beheer, soos babilon, kisj, ur, uruk, borsippa en nippur, maar was nie die enigste prominente groep in die streek nie. galdese stamme, regeer deur hoofmanne wat dikwels onder mekaar baklei het, het die grootste deel van die suidelikste grondgebied oorheers. arame\u00ebrs het ook aan die rand van die gebied gewoon en was berug daarvoor dat hulle omringende gebiede geplunder het.in 731 het die galdese hoofman nabu-mukin-zeri van die stam bit-amukkani die mag in babilon as koning oorgeneem. hy wou 'n einde bring aan die verdelings in babiloni\u00eb. tiglat-pileser het sy troonbestyging beskou as 'n uitdaging en bedreiging van assiriese belange en heerskappy en het dus daarna gestreef om nabu-mukin-zeri en sy ondersteuners oor die volgende paar jaar te verslaan. eerstens het assiri\u00eb se weermag babiloni\u00eb se oosgrens afgesper om te keer dat nabu-mukin-zeri steun kry van elam, wat dikwels assiriese belange teengestaan het. daarna het tiglat-pileser 'n paar aramese en galdese clans onderwerp.\ndie stryd om beheer van babiloni\u00eb het in 730 v.c. in alle erns begin. in di\u00e9 jaar het assiriese gesante aangeteken dat hulle na babiloni\u00eb gereis en 'n beroep op die inwoners gedoen het om hulle poorte oop te maak en aan tiglat-pileser oor te gee. hulle het ges\u00ea die koning sou aan hulle amnestie en belastingsvoordele toestaan. die babiloni\u00ebrs het die aanbod van die hand gewys. nabu-mukin-zeri was nie in di\u00e9 tyd in babilon nie en het waarskynlik opdragte vir die oorlog uit sy tuiste in sapia gegee.in 729 v.c. het tiglat-pileser babilon verower en hom tot koning van beide assiri\u00eb en babilon verklaar. dit was die eerste assiriese koning wat as sulks deur die babiloni\u00ebrs erken is. nabu-mukin-zeri het sapia in dieselfde jaar verloor, maar het blykbaar aangehou om weerstand teen tiglat-pileser te bied tot in 728 v.c. as nuwe koning het tiglat-pileser heffings ontvang van die magtigste galdese stamme, die bit-dakkuri en bit-yakin.\nanders as ander lande wat deur assiri\u00eb verower is, is babiloni\u00eb nie in provinsies verdeel nie, maar het dit 'n volle koninkryk gebly wat in 'n persoonlike unie met assiri\u00eb was. dit was hoofsaaklik omdat assiri\u00eb groot respek vir die babiloniese kultuur en godsdiens gehad het. vanwe\u00eb di\u00e9 respek en omdat babiloni\u00eb tekens van die begin van 'n ekonomiese herstel getoon het, het tiglat-pileser daaraan gewerk om die bevolking gewoond te maak aan assiriese heerskappy. hy het twee keer deelgeneem aan die godsdienstig belangrike nuwejaarsviering, wat die teenwoordigheid van die koning vereis het, en ook veldtogte gevoer teen oorblywende galdese vestings in die verre suide wat weerstand teen sy heerskappy gebied het.\n\n\n== bybelse weergawe ==\nin die bybel word beskryf hoe tiglat-pileser iii altesaam 34 ton silwer as heffing van koning menahem van die koninkryk israel ge\u00ebis het (2 konings 15:19) en later sy opvolger, koning peka, verslaan het (2 konings 15:29).\npeka het \u2019n bondgenootskap gesluit met resin, koning van aram, teen agas van juda, wat die assiriese monarg se hulp gevra het met die tempel se goud en silwer. tiglat-pileser het gou gereageer. hy het eers met sy le\u00ebr aan die ooskus van die middellandse see afgemarsjeer en al die kusstede tot by egipte oorgeneem. dit het sy vyand se toegang tot die see afgesny. daarna het hy israel se le\u00ebr verwoes en die rubeniete, gadiete en manassestam as krygsgevangenes weggevoer na galag, gabor, hara en die gosanrivier (1 kronieke 5:26). hy het \u2019n marionetkoning in peka se plek aangestel. hy het sy veldtog afgesluit deur noord en wes op te trek, aram te verwoes en damaskus te verower. hy het resin vermoor en die bevolking na kir weggevoer (2 konings 16:9).\nhierna was die assiriese bondgenootskap nie tot agas se voordeel nie (2 kronieke 28:20).\n\n\n== familie en opvolging ==\ndie naam van tiglat-pileser se koningin was iaba, maar haar afkoms is onseker.tiglat-pileser het vermoedelik rustig weens ouderdom gesterf. hy is opgevolg deur sy seun salmaneser v. gedurende tiglat-pileser se bewind was salmaneser bekend onder sy geboortenaam, ululayu. \"salmaneser\" was 'n troonnaam wat hy aangeneem het toe hy die troon in 727 v.c. bestyg het. salmaneser het waarskynlik aan van sy vader se veldtogte deelgeneem en verskeie briewe van hom aan sy vader is bekend. in baie daarvan doen hy verslag oor die grondgebied wat hy beheer het.salmaneser is n\u00e1 net 'n paar jaar deur sargon ii vervang nadat hy waarskynlik afgesit en vermoor is. hoewel die assiriese koningslys beweer sargon was die seun van tiglat-pileser, verskyn di\u00e9 bewering nie in die meeste van sy inskripsies nie. nadruk word eerder daarop gel\u00ea dat hy deur assur aangestel is. \n\n\n== nalatenskap ==\ndie assirioloog hayim tadmor verwys na tiglat-pileser se bewind as 'n \"waterskeiding\" in die geskiedenis van die midde-ooste. sy nalatenskap was van enorme historiese belang. sy bewind word algemeen beskou as die begin van 'n heeltemal nuwe tydperk van assiriese imperialisme. as die vroegste assiriese koning wat in die hebreeuse bybel en die babiloniese kroniek genoem word, is tiglat-pileser die eerste een oor wie daar eksterne perspektiewe en weergawes van sy bewind bestaan. die hele mesopotamiese geskiedenis voor tiglat-pileser word in die hebreeuse bybel ge\u00efgnoreer.tiglat-pileser het assiri\u00eb in 'n groot mate uitgebrei. teen die tyd van sy dood het hy die grondgebied van die nieu-assiriese ryk meer as verdubbel. sy metode van die instelling van assiriese heerskappy deur verowerde grondgebied in provinsies te verdeel het die ekonomie van die assiriese staat aansienlik verander. terwyl die assiri\u00ebrs voorheen staatgemaak het op heffings van vasals, het hulle van tiglat-pileser se tyd af al hoe meer afhanklik geraak van belasting wat deur provinsiale goewerneurs ingesamel is. di\u00e9 benadering het administratiewe koste verhoog, maar ook die risiko van opstande teen assiriese heerskappy en die behoefte aan milit\u00eare ingryping verklein.verskeie assiriolo\u00eb meen assiri\u00eb het eers 'n ware \"ryk\" geword tydens die bewind van tiglat-pileser danksy sy grootte sonder presedent, veeletniese en veeltalige karakter en die nuwe meganismes vir ekonomiese en politieke beheer. assiri\u00eb onder tiglat-pileser word dikwles beskou as die eerste w\u00eareldryk in die geskiedenis: 'n ryk sonder enige mededingers wat die grootste deel van die w\u00eareld regeer het wat aan die assiri\u00ebrs bekend was. dit het gedien as 'n model vir latere ryke in die midde-ooste en elders, hoofsaaklik danksy die imperiale innovasies van tiglat-pileser.die assiriese hervestigingsbeleid wat onder tiglat-pileser intenser geword het en onder sy opvolgers voortgesit is, het grootskaalse gevolge gehad. die belangrikste hiervan is die verbetering van besproeiing in die provinsies, want hervestigde burgers het landboutegnieke aan nuwe gemeenskappe bekend gestel wat deur assiri\u00eb ontwikkel is, en dit het gelei tot vooruitgang deur die hele ryk. op lang termyn het die verskuiwing van mense van oor die hele ryk die kulturele en etniese samestelling van die midde-ooste vir altyd verander en het dit mettertyd gelei tot die opkoms van aramees as die streek se omgangstaal, 'n posisie wat dit tot in die 14de eeu n.c. behou het.\n\n\n== notas ==\n\n\n== sien ook ==\nlys van assiriese konings\nnieu-assiriese ryk\n\n\n== verwysings ==\n\n\n=== bronne ===\n\n\n== eksterne skakels ==\n hierdie artikel is vertaal uit die engelse wikipedia"