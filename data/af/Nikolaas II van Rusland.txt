"nikolaas ii aleksandrowitsj (russies: \u043d\u0438\u043a\u043e\u043b\u0430\u0439 ii \u0430\u043b\u0435\u043a\u0441\u0430\u043d\u0434\u0440\u043e\u0432\u0438\u0447; nikolai ii aleksandrowitsj) (tsarskoje selo, 6 mei 1868 \u2013 jekaterinburg, 17 julie 1918) was die laaste keiser van rusland en die laaste heerser van die romanof-dinastie (1613\u20131917). hy het van 1 november 1894 regeer tot met sy gedwonge abdikasie op 15 maart 1917. \ntydens sy bewind het die russiese ryk verval van een van die grootste magte van die w\u00eareld tot een van ekonomiese en milit\u00eare agteruitgang. weens die chodinka-tragedie, anti-semitisme, bloedige sondag, die gewelddadige onderdrukking van die 1905-rewolusie, die teregstelling van politieke opponente en sy vermeende verantwoordelikheid vir die russies-japannese oorlog, het hy die bynaam bloedige nikolaas by sy teenstanders gekry. historiografie in die sowjetunie beeld nikolaas uit as \u2019n swak en onbevoegde leier, wie se besluite gelei het tot milit\u00eare nederlae en die dood van miljoene onderdane.rusland het van 1904 tot 1905 groot verliese in die russies-japannese oorlog gely, onder meer die verwoesting van die baltiese vloot, die verlies van russiese invloed oor mantsjoerye en korea en die japannese anneksasie van suid-sachalin. die anglo-russiese vriendskapsverdrag, wat daarop gemik was om duitsland te keer om invloed in die midde-ooste te kry, het ge\u00ebindig in politieke en diplomatieke konfrontasies tussen rusland en die verenigde koninkryk.\nnikolaas het die russiese mobilisasie op 30 julie 1914 goedgekeur wat daartoe gelei het dat duitsland op 1 augustus 1914 oorlog teen rusland verklaar het. daar word geraam sowat 3 300 000 russe het in die eerste w\u00eareldoorlog gesneuwel. die keiserlike weermag se groot verliese en die bevelvoerder se onbevoegde beheer in die oorlog, asook die gebrek aan kos en ander voorraad aan die tuisfront, was die grootste faktore wat tot die val van die huis van romanof gelei het.\nn\u00e1 die februarie-rewolusie van 1917 het nikolaas namens homself en sy seun geabdikeer. hy en sy gesin is in hegtenis geneem en in die somer van 1918 na tobolsk gestuur. met die goedkeuring van lenin, swerdlof en die res van die bolsjewistiese leiers is nikolaas en sy gesin eindelik in die nag van 16\u201317 julie 1918 tereggestel. hul oorskot is eindelik presies 80 jaar later, op 17 julie 1998, in sint petersburg begrawe.\nin 1981 is nikolaas en sy gesin deur die russies-ortodokse kerk buite rusland in new york as martelare en heiliges verklaar. op 15 augustus 2000 het die russies-ortodokse kerk in rusland hulle as \"verduurders van lyding\" heilig verklaar: \u2019n titel wat gegee word aan gelowiges wat op \u2019n manier soos christus sterf.\n\n\n== familie-agtergrond ==\nnikolaas is in die aleksander-paleis in tsarskoje selo gebore as die die oudste seun van keiser aleksander iii en prinses dagmar van denemarke (toe bekend as maria fjodorowna). sy familie en vriende het hom \"nicky\" genoem. hy het vyf jonger sibbes gehad: aleksander (1869\u20131870), georgi (1871\u20131899), ksenia (1875\u20131960), michail (1878\u20131918) en olga (1882\u20131960).\nsy grootouers aan vaderskant was keiser aleksander ii en keiserin maria aleksandrowna (gebore prinses marie van hesse en by die ryn). aan moederskant was sy grootouers koning christiaan ix en koningin louise van denemarke. hy was hoofsaaklik van duitse en deense afkoms \u2013 sy laaste etnies russiese voorouer was groothertogin anna petrowna van rusland (1708\u20131728), die dogter van pieter die grote.\n\nnikolaas was verwant aan verskeie monarge van europa. sy ma se sibbes het ingesluit konings frederik viii van denemarke en george i van griekeland, asook brittanje se koningin alexandra (vrou van koning edward vii). \nkoning george v van die verenigde koninkryk was die neef van nikolaas, sy vrou aleksandra en keiser wilhelm ii van duitsland. nikolaas was ook \u2019n neef van haakon vii van noorwe\u00eb, maud van wallis en koning konstantyn i van griekeland. nikolaas en wilhelm ii was ook op twee maniere agterkleinneefs. nikolaas en sy vrou was self kleinneef en -niggie asook agter-agterkleinneef en -niggie.\n\n\n== tsesarewitsj ==\nop 13 maart [o.s. 1 maart] 1881 het aleksander iii die troon bestyg n\u00e1 die sluipmoord op sy pa, aleksander ii, en nikolaas het as die oudste seun die tsesarewitsj (troonopvolger) geword. om veiligheidsredes het die nuwe tsaar en sy gesin hul hoofwoning na die gatsjina-paleis buite die stad geskuif en net vir amptelike geleenthede in die anitsjkof-paleis in die hoofstad oorgebly. \nin 1884 het nikolaas meerjarig geword en later di\u00e9 jaar is sy oom groothertog sergei aleksandrowitsj getroud met prinses elisabeth van hesse-darmstadt (ella), dogter van prins lodewyk iv en sy oorlede vrou, prinses alice, en \u2019n kleindogter van koningin victoria. op die troue in sint petersburg het die 16-jarige nikolaas ella se jongste suster, die 12-jarige alix, ontmoet. vyf jaar later, in 1889, het sy sint petersburg besoek en die twee het verlief geraak. \nin 1893 het nikolaas namens sy ouers die troue van sy neef george, hertog van york, met prinses mary van teck bygewoon. koningin victoria is getref deur die fisieke ooreenkoms tussen die twee neefs en hul voorkoms het verskeie gaste op die troue verwar. in di\u00e9 tyd het nikolaas \u2019n verhouding gehad met die sint petersburgse ballerina matilda ksjessinskaja.hoewel nikolaas die troonopvolger was, het aleksander (wat toe in sy 40's was) gedink daar is nog baie tyd oor om sy oudste seun die sake van die regering te leer. sergei witte, rusland se minister van finansies, het sake anders gesien en voorgestel nikolaas word in die siberiese spoorwegkomitee aangestel. aleksander het gemeen nikolaas is te jonk vir ernstige verantwoordelikhede, maar volgens witte sou die jong tsesarewitsj nooit staatsake verstaan as hy nie daaraan bekend gestel word nie. aleksander se aanname dat hy nog lank sou leef en daar nog baie tyd was om nikolaas op te lei, is teen 1894 verkeerd bewys toe aleksander se gesondheid begin agteruitgaan.\n\n\n== verlowing, troonbestyging en troue ==\nin april 1894 is nikolaas saam met sy oom sergei en tante ella na koburg in duitsland vir die troue van ella en alix se broer, ernst ludwig, groothertog van hesse, met hul gemeenskaplike niggie prinses victoria melita van sakse-koburg en gotha. onder die gaste was koningin victoria en keiser wilhelm ii. in koburg het nikolaas vir alix gevra om te trou, maar sy het dit van die hand gewys. as diep godsdienstige lidmaat van die lutherse kerk was sy ongewillig om haar tot die russies-ortodokse geloof te bekeer. die duitse keiser het egter vir haar ges\u00ea sy het \u2019n plig om met nikolaas te trou en haar geloof te verander, nes haar suster ella in 1892 gedoen het. op 20 april 1894 het nikolaas en alix verloof geraak. \n\nsy ouers was aanvanklik daarteen gekant omdat alix \u2019n swak indruk gewek het op haar besoeke aan rusland. hulle het ook gehoop om rusland se nuwe bondgenootskap met frankryk te versterk deur \u2019n huwelik tussen nikolaas en prinses h\u00e9l\u00e8ne van orl\u00e9ans, dogter van philippe, die graaf van parys. hulle het net hul toestemming gegee toe hulle besef aleksander ii se toestand versleg. koningin victoria was ook aanvanklik teen hul huwelik gekant omdat sy blykbaar nie van rusland gehou het nie.\nteen oktober 1894 het aleksander iii op sy sterfbed gel\u00ea, en hy en nikolaas het alix gevra om na die keiserlike paleis in liwadija te kom. sy het op 22 oktober daar aangekom en 10 dae later is aleksander op 49-jarige ouderdom dood. nikolaas, toe net 26, was die nuwe keiser van rusland. daardie aand het sy pa se priester hom ingese\u00ebn as keiser nikolaas ii. die volgende dag het alix die ortodokse geloof aangeneem met die naam aleksandra fjodorowna, die titel groothertogin en die aanpsreekvorm keiserlike hoogheid.nikolaas het dalk onvoorbereid gevoel vir die taak wat voorl\u00ea, want hy het sy neef en swaer groothertog aleksander gevra: \"wat gaan van my en die hele rusland word?\"tsaar aleksander se stoet het liwadija op 7 november verlaat op pad na moskou \u2013 met onder andere sy niggie koningin olga van griekeland en sy vrou se swaer en suster die prins en prinses van wallis. nadat hy in die kremlin in staatsie gel\u00ea het, is hy op 19 november in sint petersburg begrawe.nikolaas en aleksandra sou oorspronklik in die russiese lente van 1895 trou, maar op nikolaas se aandrang is dit vervroeg. hy het aleksandra nou nodiger as ooit gehad. die troue het op 26 november 1849 plaasgevind, op die verjaardag van die keiserin-weduwee maria fjodorowna, en die hof se rouproses is effens verslap. hulle is die middag \u2019n paar minute voor een in die eg verbind.\n\n\n== titel ==\nnikolaas se volle titel was ons, nikolaas ii, deur gods genade, keiser en outokraat van die hele rusland, van moskou, ki\u00ebf, wladimir, nowgorod; tsaar van kazan, tsaar van astrachan, koning van pole, tsaar van siberi\u00eb, tsaar van tsjersonesos, tsaar van georgi\u00eb; lord van pskof en groothertog van smolensk, litaue, wolhini\u00eb, podoli\u00eb en finland; prins van estland, liwoni\u00eb, koerland en semigali\u00eb, samogiti\u00eb, belostok, kareli\u00eb, twer, joegra, perm, wjatka, wolga-bulgari\u00eb en ander gebiede; lord en groothertog van nizjni nowgorod, tsjernigof, rjazan, polotsk, rostof, jaroslawl, beloozero, oedorski, obdori\u00eb, kondi\u00eb, witebsk, mstislaf en al die noordelike gebiede; monarg van iweri\u00eb, kartalini\u00eb en die kabardiese lande en armeense gebiede; erf-lord en heerser van tsjerkassi\u00eb; lord van turkestan; erfgenaam van noorwe\u00eb, hertog van sleeswyk-holstein, stormarn, dithmarschen en oldenburg, en so meer, en so meer, en so meer.\n\n\n== bewind ==\nondanks \u2019n besoek in 1893 aan die verenigde koninkryk, waar hy die laerhuis in debat gesien en be\u00efndruk gelyk het met die werking van die konstitusionele monargie, het nikolaas die idee van verkose verteenwoordigers in rusland die rug toegekeer. kort nadat hy tsaar geword het, het \u2019n afvaardiging van kleinboere en werkers van verskillende dorpe se plaaslike vergaderings (zemstwo's) na die winterpaleis gekom met voorstelle vir hofhervormings, soos die aanvaarding van \u2019n konstitusionele monargie, asook hervormings wat die politieke en ekonomiese lewe van die boere sou verbeter.\nhoewel hulle voor die tyd beleefde pleidooie ingestuur het, was nikolaas kwaad en het hy die advies van \u2019n keiserlike raad ge\u00efgnoreer deur vir hulle te s\u00ea: \"... dit het onder my aandag gekom dat in die laaste maande in verskeie vergaderings van die zemstwo's stemme opgeklink het van di\u00e9 wat \u2019n sinnelose droom het dat die zemstwo's gevra sal word om aan die regering van die land deel te neem. ek wil h\u00ea almal moet weet ek sal al my krag daaraan wy om, ter wille van die hele nasie, die beginsel van absolute outokrasie te handhaaf; net so stewig en so sterk as my oorlede vader.\"\nop 26 mei 1896 is nikolaas amptelik as tsaar gekroon in die oespenski-katedraal in die moskouse kremlin. die volgende dag, op 27 mei 1896, is \u2019n groot fees met kos, gratis drank en herdenkingsbekers in die chodinka-veld buite moskou gehou ter viering daarvan. chodinka is gekies omdat dit die enigste plek naby moskou was wat al die stad se inwoners kon huisves. dit is hoofsaaklik as milit\u00eare opleidingsterrein gebruik en was ongelyk, met loopgrawe. voordat die kos en drank uitgedeel is, het gerugte ontstaan dat daar nie genoeg vir almal sou wees nie. as gevolg daarvan het die skare begin vorentoe beur om hul deel te kry. mense het geval en is vertrap; sommige het in die veld se stof versmoor. van die sowat 100 000 mense daar, het na raming 1 389 gesterf en rofweg 1 300 is beseer. die chodinka-tragedie is beskou as \u2019n slegte voorteken en dit was dus vir nikolaas van die begin van sy bewind af moeilik om die vertroue van die volk te wen. die gala van die franse ambassadeur is di\u00e9 aand gehou. nikolaas wou in sy kamers bly en bid vir die mense wat hul lewe verloor het, maar sy ooms het gedink sy afwesigheid op die bal sal betrekking met frankryk nadelig be\u00efnvloed. nikolaas het dus die bal bygewoon en die rouende volk het hom daarna beskou as ligsinnig en onsimpatiek.\nin die eerste paar jaar van sy bewind het nikolaas maar net sy pa se beleid voortgesit en ontwikkel. in 1897 is aleksander iii se reeks finansi\u00eble hervormings afgehandel wat 15 jaar te vore begin het. teen 1902 was die transsiberiese spoorlyn amper voltooi; dit het die russiese handel in die verre ooste \u2019n hupstoot gegee, maar baie werk was nog aan die spoorlyn nodig.\n\n\n=== buitelandse sake ===\nin buitelandse sake het nikolaas die beleide van sy pa gevolg. hy het die frans-russiese alliansie versterk en \u2019n beleid van algemene europese versoening gevolg, wat op sy aanbeveling gelei het tot die beroemde haagse vredeskonferensie. die doel daarvan was die be\u00ebindiging van die wapenwedloop en die daarstelling van metodes om internasionale dispute vreedsaam op te los. hoewel dit minder suksesvol was as wat gehoop is weens die wantroue tussen die groot moondhede, was die haagse konvensies tog van die eerste amptelike verklarings van oorlogswette. in 1901 is nikolaas ii en die russiese diplomaat friedrich martens benoem vir \u2019n nobelprys vir vrede \u2013 vir die inisiatief om die haagse vredeskonferensie byeen te roep en in werking te stel.\n\n\n=== kerksake ===\nin 1903 het nikolaas in \u2019n kerkkrisis betrokke geraak oor die heiligverklaring van serafim van sarof. daar is die vorige jaar voorgestel dat as hy tot heilige verklaar word, die keiserlike egpaar \u2019n seun en troonerfgenaam sal kry. aleksandra het in julie 1902 ge\u00ebis dat serafim in minder as \u2019n week tot heilige verklaar word, maar nikolaas het ges\u00ea dit moet binne \u2019n jaar gebeur. ondanks openbare teenkanting het die kerk geswig onder die druk van die keiser en keiserin en in januarie 1903 het hulle aangekondig serafim is \u2019n heiligverklaring waardig. daardie somer het die keiserlike gesin vir di\u00e9 geleentheid na sarof gereis.\n\n\n=== russies-japannese oorlog ===\nteen die eeuwisseling van die 20ste eeu was \u2019n botsing tussen rusland en japan byna onafwendbaar. rusland het in die verre ooste uitgebrei. die groei van sy nedersettings en territoriale ambisies terwyl sy suidwaartse pad na die balkan geblokkeer is, het gebots met japan se eie territoriale ambisies op die chinese en asiatiese vasteland. nikolaas het \u2019n aggressiewe buitelandse beleid gevolg ten opsigte van mantsjoerye en korea, en het die skema vir houtkonsessies in hierdie gebiede sterk ondersteun.\u2019n oorlog het in februarie 1904 uitgebreek toe japan die russiese vloot onverwags by port arthur in mantsjoerye aanval, voor \u2019n amptelike oorlogsverklaring. met die russiese vloot wat in port arthur vasgekeer is, was die enigste ander vloot die baltiese vloot. dit was halfpad om die aarde van port arthur verwyder, maar \u2019n besluit is geneem om dit op \u2019n nege maande lange seereis na die ooste te stuur. brittanje wou rusland nie toelaat om die suez-kanaal te gebruik nie vanwe\u00eb sy bondgenootskap met japan en omdat die baltiese vloot tevore per ongeluk op britse vissersbote in die noordsee losgebrand het. die baltiese vloot is op pad na port arthur deur baie ongelukke getref en is byna deur die japannese uitgewis in die slag van tsushima.oor land het die russiese le\u00ebr logistieke probleme ondervind. terwyl opdragte en voorraad uit sint petersburg gekom het, het gevegte in oos-asiatiese hawens plaasgevind met net die transsiberiese spoorlyn wat heen en weer vir die vervoer van voorraad en soldate gebruik kon word. die afstand van 9 200 km tussen sint petersburg en port arthur is deur \u2019n enkelspoor bedien, met geen spoor om die baikalmeer nie. die magte aan die front kon dus net stadig aangevul word. die bele\u00ebrde port arthur is n\u00e1 nege maande van weerstand deur japan oorgeneem.nikolaas se standpunt oor die oorlog het baie mense verstom. hy het die oorlog met selfvertroue binnegegaan en dit beskou as \u2019n geleentheid om russiese moraal en patriotisme aan te vuur, terwyl hy min aandag gegee het aan die finansi\u00eble gevolge van \u2019n langafstandoorlog. kort voor die japannese aanval op port arthur het nikolaas nog geglo daar sal geen oorlog wees nie. ondanks die uitbreek van die oorlog en rusland se baie nederlae, het nikolaas steeds in \u2019n oorwinning geglo vanwe\u00eb sy beskouing van die japannese as minderwaardig en milit\u00ear swak.toe \u2019n russiese nederlaag onafwendbaar lyk, het die oproepe om vrede toegeneem. sy eie ma en sy neef keiser wilhelm ii van duitsland het nikolaas aangespoor om vredesonderhandelings aan te knoop. nikolaas het egter ontwykend gebly en op 10 oktober 1904 \u2019n telegram aan die keiser gestuur dat hy beplan om aan te hou veg totdat die japannese uit mantsjoerye verdryf is. eers op 27\u201328 mei 1905, met die verwoesting van die russiese vloot deur japan, het nikolaas besluit om vir vrede te onderhandel. hy het amerikaanse bemiddeling aanvaar en sergei witte aangestel as hoofgevolmagtigde vir die vredesonderhandelings. die oorlog is be\u00ebindig met die ondertekening van die verdrag van portsmouth.\n\n\n=== anti-joodse opstande van 1903\u20131906 ===\ndie kisjinef-koerant bessarabets, wat antisemitiese materiaal gepubliseer het, het geld gekry van wjatsjeslaf plewe, die minister van binnelandse sake. di\u00e9 berigte het die kisjinef-opstand teen die jode aangevuur. nikolaas se regering het die opstand veroordeel en die streekgoewerneur afgedank. die oortreders is aangekeer en deur die hof gestraf. die leiers van die russies-ortodokse kerk het ook die opstand veroordeel. in sy private hoedanigheid het nikolaas sy bewondering van die oproermakers uitgespreek; hy het geglo antisemitisme is \u2019n nuttige manier om die volk agter sy bewind te verenig. in 1911 het hy egter regeringsmaatre\u00ebls goedgekeur om antisemitisme te voorkom n\u00e1 die sluipmoord van pjotr stolipin deur die joodse rewolusion\u00ear dmitri bogrof.\n\n\n=== bloedige sondag ===\nop saterdag 21 januarie 1905 het \u2019n priester, georgi gapon, die regering in kennis gestel dat \u2019n optog van werkers die volgende dag in sint petersburg sou plaasvind. hy het gevra dat die tsaar teenwoordig sou wees sodat hulle \u2019n petisie aan hom kon oorhandig. die ministers het dadelik bymekaargekom om die probleem te bespreek. hulle het dit nie eens oorweeg om die tsaar, wat in tsarskoje selo buite sint petersburg was, oor die optog of die petisie in te lig nie. hul voorstel dat \u2019n ander lid van die keiserlike familie die petisie ontvang, is afgewys. eindelik het die ministers besluit om ekstra troepe na die stad te bring en te hoop sake ruk nie handuit nie. daardie aand is die tsaar vir die eerste keer van die optog in kennis gestel.\nop sondag 22 januarie 1905 het vader gapon sy optog begin. die werkers het vreedsaam en vrolik deur die stad se strate geloop. party het kruise, ikone en godsdienstige plakkate gedra en ander russiese vlae en portrette van die tsaar. hulle het godsdienstige liedere en god behoed die tsaar gesing. om 14:00 moes die verskillende groepe voor die winterpaleis bymekaarkom. oral in die stad het hulle egter gevind dat hul pad na die paleis deur troepe geblokkeer word. onseker oor wat dit beteken en gretig om nie die ontmoeting met die tsaar mis te loop nie, het die groepe mense vorentoe beweeg. in hierdie oomblik van chaos het die soldate losgebrand. koe\u00ebls het mans, vroue en kinders getref en bloedvlekke op die sneeu gelaat.\ndie amptelike getal slagoffers is 92 dood en \u2019n paar honderd gewond; die ware syfer was waarskynlik veel ho\u00ebr. intussen het gapon verdwyn en is ander leiers gevange geneem. hulle is uit die hoofstad verban en het elders gerugte versprei dat duisende mense doodgeskiet is. daardie dag, bekend as bloedige sondag, het die verloop van die russiese geskiedenis verander. dit het die ou, legendariese geloof vernietig dat die tsaar en die volk een is. buite rusland het die toekomstige britse eerste minister ramsay macdonald die tsaar aangeval. hy noem hom \u2019n \"bloedbevlekte skepsel en alledaagse moordenaar\".\n\n\n=== 1905-rewolusie ===\nte midde van toenemende teenstand en opstande, en n\u00e1 beraadslaging met witte en die politikus prins swjatopolk-mirski, het die tsaar op 25 desember 1904 \u2019n oekase oor hervorming met vae beloftes uitgereik. die goewerneur-generaal van sint petersburg, dmitri trepof, het opdrag gekry om drastiese stappe te doen om die rewolusion\u00eare bedrywighede stop te sit. die tsaar se oom groothertog sergei is in februarie deur \u2019n rewolusion\u00ear in moskou met \u2019n bom die lug ingeblaas toe hy die kremlin verlaat. op 3 maart het die tsaar die rewolusion\u00eare veroordeel. intussen het witte aanbeveel \u2019n manifes word uitgereik. hervormingskemas sou uitgewerk word deur die politikus iwan goremikin en \u2019n komitee wat bestaan het uit verkose verteenwoordigers van die zemstwo's en munisipale rade onder die presidentskap van witte. in junie het die russiese oorlogskip potemkin, wat deel van die swartseevloot was, gemuit.\n\nomstreeks augustus/september, n\u00e1 sy diplomatieke sukses in die be\u00ebindiging van die russies-japannese oorlog, het witte aan die tsaar geskryf en klem gel\u00ea op die dringendheid van politieke hervormings tuis. die tsaar was onverstoorbaar; hy het die grootste deel van daardie herfs deurgebring deur te jag. met die russiese nederlaag aan die hand van \u2019n nie-westerse land het die aansien en mag van die outokratiese bewind sterk afgeneem. nikolaas, wat verbaas was oor die gebeure, het met woede en verbystering gereageer. n\u00e1 maande van wanorde het hy aan sy ma geskryf:\n\nin oktober het \u2019n spoorwegstaking in \u2019n algemene staking ontwikkel wat die land lamgel\u00ea het. in \u2019n stad sonder elektrisiteit het witte aan nikolaas ges\u00ea \"die land is op die vooraand van \u2019n kataklismiese rewolusie\". nikolaas het geen ander keuse gehad as om stappe in die rigting van konstitusionele liberalisme te neem nie. die \"keiser en outokraat van die hele rusland\" moes die oktober-manifes onderteken, waarin hy toestem tot die stigting van \u2019n staatsdoema en om \u2019n deel van sy outokrasie aan hulle af te staan. vir die volgende ses maande was witte die eerste minister. \nin die manifes belowe die tsaar om basiese burgerregte in te stel, groter deelname in die staatsdoema toe te laat en om die doema met wetgewende magte toe te rus. hy was egter nogtans vasbeslote om sy outokrasie te bewaar. dit is vervat in die 1906-grondwet, waarin hy beskryf word as die oppermagtige outokraat en waarvolgens hy omvattende uitvoerende mag behou, ook in kerksake. sy kabinetsministers is nie toegelaat om by mekaar in te meng of mekaar te help nie; hulle was slegs aan hom verantwoordelik.\n\n\n=== verhouding met die doema ===\nnikolaas het \u2019n swak verhouding met die doema gehad. die eerste doema het feitlik dadelik met die tsaar gebots. sy 524 lede het skaars byeengekom, toe formuleer hulle \u2019n \"versoekskrif tot die troon\". daarin is algemene stemreg ge\u00ebis, sook radikale grondhervormings, die vrylating van alle politieke gevangenes en die afdanking van ministers wat deur die tsaar aangestel is ten koste van di\u00e9 wat vir die doema aanvaarbaar is.groothertogin olga aleksandrowna, nikolaas se jonger suster, het geskryf: \"daar was so \u2019n somberheid by tsarskoje selo. ek verstaan niks van politiek nie. ek het net gevoel alles loop verkeerd met die land en ons almal. dit het nie gelyk of die oktober-grondwet enigiemand tevrede stel nie. ek het saam met my ma na die eerste doema gegaan. ek onthou die groot groep afgevaardigdes van kleinboere en fabriekswerkers. die boere het somber gelyk. maar die werkers was erger: dit het gelyk of hulle ons haat. ek onthou die droefheid in alix se o\u00eb.\"hoewel nikolaas aanvanklik \u2019n goeie verhouding met sy eerste minister, sergei witte, gehad het, het aleksandra hom gewantrou omdat hy \u2019n ondersoek gelas het na grigori raspoetin en, toe die politieke situasie agteruitgaan, het nikolaas die doema ontbind. die doema was vol radikale, van wie baie wou h\u00ea wetgewing moet deurgevoer word wat onder meer die besit van privaat eiendom afskaf. witte, wat nie in staat was om die o\u00ebnskynlik onoorkomelike probleme op te los om rusland en die monargie te hervorm nie, het op 14 april 1906 aan nikolaas geskryf om sy bedanking in te dien (hoewel nikolaas hom volgens ander weergawes gedwing het om te bedank). nikolaas was nie onwelwillend teenoor witte nie en op 22 april is witte \u2019n ridder van die orde van sint aleksander nefski gemaak, \"met diamante\". die laaste twee woorde is in die keiser se eie handskrif geskryf, gevolg deur: \"ek bly onherroeplik goedgunstig teenoor jou en innig dankbaar, vir altyd, nikolaas.\"\n\n\u2019n tweede doema het in februarie 1907 vir die eerste keer byeengekom. die linkse partye \u2013 onder andere die sosiaal-demokrate en die sosiale rewolusion\u00eare, wat die eerste doema geboikot het \u2013 het 200 setels in die tweede doema gewen; meer as \u2019n derde. weer kon nikolaas nie wag om van die doema ontslae te raak nie. in twee briewe aan sy ma kom sy bitterheid tot uiting: \"\u2019n belaglike afvaardiging kom van engeland om die liberale lede van die doema te spreek. oom bertie het ons ingelig dat hulle baie jammer is, maar hulle was nie in staat om hulle te stop nie. hul beroemde 'vryheid', natuurlik. hoe kwaad sal hulle nie wees nie as \u2019n afvaardiging van ons na die iere gaan om hulle sukses toe te wens in hul stryd teen hul regering.\"\u2019n bietjie later skryf hy: \"alles sal goed verloop as dit wat in die doema ges\u00ea word tussen sy mure bly. elke woord wat ges\u00ea word, word egter openbaar gemaak in die volgende dag se koerante, wat ywerig deur almal gelees word. op baie plekke word die bevolking weer kriewelrig. hulle begin weer praat oor grond en wag om te sien wat die doema oor die kwessie gaan s\u00ea. ek kry telegramme van oral oor waarin ek gevra word om \u2019n ontbinding te gelas, maar dit is te gou daarvoor. \u2019n mens moet hulle toelaat om iets onteenseglik doms of gemeens aan te vang en dan \u2013 woeps! weg is hulle.\"nadat die tweede doema soortgelyke probleme as die eerste ervaar het, het die nuwe eerste minister, stolipin (vir wie witte as \"reaksion\u00ear\" beskryf het), die doema eensydig ontbind en die verkiesingswette so verander dat toekomstige doemas \u2019n konserwatiewer aard het en dat hulle oorheers word deur die liberaal-konserwatiewe oktobristeparty van aleksander goetsjkof. stolipin, \u2019n bekwame politikus, het ambisieuse planne gehad vir hervorming. dit het ingesluit die beskikbaarstelling van lenings aan die laer klasse om grond te kan koop, met die doel om \u2019n boereklas lojaal aan die kroon te skep. toe die doema vyandig bly, het stolipin egter nie gehuiwer nie om artikel 87 van die grondwet op te roep wat die tsaar in staat stel om \"dringende en buitengewone\" noodmaatre\u00ebls af te kondig \"tydens die reses van die staasdoema\".\ndie derde doema het \u2019n onafhanklike liggaam gebly. hierdie keer was die lede versigtig. in plaas daarvan dat hulle met ywer probeer regeer het, het opponerende partye saamgewerk om die liggaam as \u2019n geheel te ontwikkel. hulle het mag probeer behou deur hul vingers op die nasionale \"beursie\" te hou. hulle het die reg gehad om ministers agter geslote deure te ondervra oor hul voorgestelde uitgawes. hierdie sessies, wat deur stolipin onderskryf is, was vir albei kante opvoedkundig en mettertyd is wedersydse antagonisme vervang deur weersydse respek. selfs op die gebied van milit\u00eare uitgawes, waar die oktober-manifes duidelik besluite aan die keiser oorlaat, was \u2019n doemakommissie aan die werk. dit het bestaan uit aggressiewe patriotte wat nie minder gretig as nikolaas was om die gevalle eer van die russiese weermag te herstel nie, en die kommissie het dikwels uitgawes aanbeveel wat meer was as wat voorgestel is.\n\nmettertyd het nikolaas ook meer vertroue in die doema gekry. \"hierdie doema kan nie daarvan beskuldig word dat hulle die mag probeer oorneem nie en daar is geen rede om met hulle vas te sit nie,\" het hy in 1909 aan stolipin ges\u00ea. ongelukkig is stolipin se planne deur konserwaties aan die hof ondermyn. reaksion\u00eare soos prins wladimir orlof het voortdurend vir die tsaar vertel die blote bestaan van die doema is \u2019n klad op outokrasie \u2013 iets wat keiserin aleksandra in elk geval altyd geglo het. stolipin, het hulle geskinder, is \u2019n verraaier en geheime rewolusion\u00ear wat met die doema saamsweer om die regte wat god aan die tsaar gegee het, te steel. witte was ook heeltyd besig met \u2019n gekonkel teen stolipin. hoewel stolipin niks met witte se val te doen gehad het nie, het witte hom blameer. verder het stolipin onwetend die tsarina kwaad gemaak. hy het \u2019n ondersoek na raspoetin gelas en die resultaat aan die tsaar gegee, wat dit gelees het maar niks gedoen het nie. stolipin het ook eie reg gebruik en raspoetin gelas om sint petersburg te verlaat. aleksandra het heftig kapsie gemaak, maar nikolaas het geweier om sy eerste minister teen te gaan.teen die tyd van die sluipmoord op stolipin deur dmitri bogrof, \u2019n student en polisie-informant, op 18 september 1911 in \u2019n teater in ki\u00ebf, was stolipin moeg vir die laste van sy amp. vir \u2019n man wat duidelike besluitneming verkies het, was dit frustrerend om saam met \u2019n tsaar te werk wat in fatalisme en mistisisme geglo het. nikolaas het byvoorbeeld eenkeer \u2019n ongetekende dokument teruggestuur met die woorde: \"ondanks die mees oortuigende argumente ten gunste van \u2019n positiewe besluit in hierdie saak, dring \u2019n innerlike stem al hoe meer daarop aan dat ek nie verantwoordelikheid daarvoor aanvaar nie. tot dusver het my gewete my nie in die steek gelaat nie. daarom gaan ek in hierdie geval met wat dit vir my voorskryf. ek weet jy glo ook '\u2019n tsaar se hart is in die hande van god'. laat dit so wees. ek aanvaar \u2019n groot verantwoordelikheid voor god vir alle wette wat ek uitvaardig, en ek is te eniger tyd gereed om verantwoording te doen vir my besluit.\"aleksandra, wat geglo het stolipin het die bande gesny wat haar seun lewend hou, het die eerste minister gehaat. in maart 1911, in \u2019n woedebui en met die stelling dat die tsaar nie meer vertroue in hom het nie, het stolipin gevra om te bedank. twee jaar tevore, toe hy terloops opgemerk het dat hy wil bedank, het nikolaas vir hom ges\u00ea:\n\ndi\u00e9 keer het dit nie so ver gevorder nie. op 18 september 1911, in \u2019n optog waarin stolipin se motor nie bewaak is nie, het raspoetin, wat net toe uit sy bannelingskap teruggekeer het, geskree toe stolipin se motor by hom verbyry: \"die dood volg hom! die dood ry agter hom!\" daardie nag het bogrof vir stolipin in \u2019n teater in ki\u00ebf vermoor.in 1912 is \u2019n vierde doema verkies, met feitlik dieselfde lede as tevore. \"die doema het te vinnig begin. dit is nou stadiger, maar beter; meer houdend,\" het nikolaas ges\u00ea.die eerste w\u00eareldoorlog het nie goed vir rusland ontwikkel nie. teen laat 1916 was die romanof-familie so desperaat dat groothertog pawel, nikolaas se enigste oorlewende oom, hom glo gesmeek het om \u2019n grondwet en regering wat aan die doema verantwoordelik is, goed te keur. nikolaas het geweier en sy oom berispe omdat hy hom gevra het om sy kroningseed te verbreek om outokratiese mag vir sy opvolgers te bewaar.\n\n\n=== die tsarewitsj se siekte en raspoetin ===\ndie kwessie van die troonopvolging het sake verder vererger. die tsaar en tsarina het vier dogters gehad: olga in 1895, tatjana in 1897, maria in 1899 en anastasia in 1901. eers daarna, op 12 augustus 1904, het hulle \u2019n seun, aleksei, gehad. die jong troonopvolger het hemofilie gehad, \u2019n oorerflike siekte wat keer dat bloed stol. dit was destyds onbehandelbaar en het gewoonlik gelei tot \u2019n voortydige dood. as \u2019n kleindogter van koningin victoria het aleksandra dieselfde defekte geen gehad wat verskeie europese koningshuise, onder meer di\u00e9 van pruise en spanje, aangetas het. aleksandra het die geen aan haar seun oorgedra.\n\nvanwe\u00eb die kwesbaarheid van die outokrasie in di\u00e9 tyd het nikolaas en aleksandra besluit om nie die nuus oor hul seun se siekte aan enigiemand buite die paleishuishouding bekend te maak nie. selfs in die paleis was mense wat nie geweet het presies wat met aleksei skort nie. aleksandra het haar eers tot russiese dokters gewend om haar seun te behandel. hul behandelings het egter gewoonlik nie gewerk nie en sy het haar al hoe meer verlaat op mistisisme en heilige mans (of starets, soos hulle in rusland genoem is). dit het gelyk of een starets, \u2019n ongeletterde man van siberi\u00eb met die naam grigori raspoetin, sukses behaal het. sedert 1912 het sy invloed op aleksandra, en eindelik ook op nikolaas, al hoe groter geword. in di\u00e9 jaar is aleksei amper dood weens \u2019n besering. hy het al hoe meer gebloei totdat geglo is hy sal nie oorleef nie. die laaste sakramente is op 10 oktober 1912 op hom toegedien.\ndesperaat het aleksandra raspoetin gekontak en di\u00e9 het ges\u00ea: \"god het jou trane gesien en jou gebede gehoor. moet jou nie bekommer nie. die kleintjie sal nie sterf nie. moenie toelaat dat die dokters hom te veel pla nie.\" die bloeding het daardie selfde dag opgehou en die seun het begin herstel. aleksandra het gedink dis \u2019n teken dat god met raspoetin is; vir die res van sy lewe sou sy hom heftig verdedig en haar woede uithaal op enigeen wat dit durf waag om hom te bevraagteken.\ndie adel was gekant teen sy invloed en in desember 1916 is hy eindelik deur \u2019n paar russiese adellikes vermoor.\n\n\n=== europese betrekkinge ===\nrusland en brittanje het in 1907 die anglo-russiese konvensie onderteken as teenvoeter vir bespeurde duitse aggressie. brittanje het toe reeds \u2019n verdrag met frankryk onderteken, en die anglo-russiese verdrag het dus gelei tot die drievoudige entente. die volgende jaar, in mei 1908, het nikolaas en alexandra se gemeenskaplike \"oom bertie\" en \"tant alix\", brittanje se koning edward vii en koningin alexandra, \u2019n staatsbesoek aan rusland gebring \u2013 die eerste regerende britse monarge wat dit doen. hulle het egter nie russiese grond betree nie en aan die kus van die hedendaagse tallinn op hul jagte gebly. later di\u00e9 jaar is nikolaas onkant gevang deur die nuus dat sy minister van buitelandse sake, aleksander izwolski, \u2019n geheime ooreenkoms met sy eweknie in oostenryk-hongarye, graaf alois von aehrenthal, gesluit het dat rusland nie die oostenrykse anneksasie van bosni\u00eb en herzegowina sou teenstaan nie in ruil vir die russiese vloot se toegang tot die dardanelle en die bosporus; dit was \u2019n hersiening van 1878 se verdrag van berlyn. toe oostenryk-hongarye wel di\u00e9 gebied in oktober beset, het dit \u2019n diplomatieke krisis tot gevolg gehad. toe rusland oor die anneksasie beswaar aanteken, het oostenryk gedreig om geheime kommunikasie tussen izwolski en aehernthal uit te lek. dit het daartoe gelei dat nikolaas in \u2019n brief teenoor die oostenrykse keiser, frans josef, oor \u2019n breuk in vertroue gekla het. \nin 1913, tydens die balkan-oorlo\u00eb, het nikolaas persoonlik aangebied om as bemiddelaar tussen serwi\u00eb en bulgarye op te tree. die bulgare het agter sy aanbod van die hand gewys. nikolaas het in 1913 ook berlyn besoek.\n\n\n=== 300-jaarvierings ===\nin februarie 1913 is die 300-jarige bestaan van die romanof-dinastie gevier. op 21 februarie is \u2019n te deum in die kazan-katedraal en \u2019n staatsonthaal in die winterpaleis gehou.in mei het nikolaas en sy gesin \u2019n pelgrimstog oor die hele ryk onderneem, al met die roete aan die wolga langs wat die tienerjarige michail romanof van die ipatijef-klooster in kostroma na moskou gevolg het toe hy die eerste romanof-tsaar geword het.\n\n\n=== eerste w\u00eareldoorlog ===\nop 28 junie 1914 is aartshertog frans ferdinand van oostenryk-este, die erfgenaam van die oostenryk-hongaarse troon, in sarajevo in \u2019n sluipmoordaanval gedood. \u2019n oorlog was nie onafwendbaar nie, maar die leiers, diplomate en 19de-eeuse verbondskappe het \u2019n klimaat vir grootskaalse konflik geskep. die begrip pan-slawisme en gedeelde etnisiteit het simpatie tussen rusland en serwi\u00eb geskep. territoriale konflik het gelei tot mededinging tussen duitsland en frankryk en tussen oostenryk en serwi\u00eb, en as gevolg daarvan het bondgenootskapsnetwerke oor europa ontwikkel. die drievoudige entente en die drievoudige verbond is reeds voor die oorlog gevestig. nikolaas wou nie serwi\u00eb alleen laat met die ultimatum deur oostenryk-hongarye nie, maar ook nie \u2019n oorlog ontketen nie. in \u2019n reeks briewe tussen hom en keiser wilhelm ii van duitsland het albei hul hoop op vrede uitgespreek en elkeen het probeer om die ander sover te kry om terug te tree. nikolaas het gehoop dat rusland net aan die oostenrykse grens sal hoef te mobiliseer om \u2019n oorlog met duitsland te verhoed.\n\nop 25 julie 1914 het die ministersraad in krasnoje selo vergader. hier het nikolaas besluit om tussenbeide te tree in die oostenryk-serwiese konflik, \u2019n stap nader aan \u2019n algemene oorlog. hy het die russiese le\u00ebr op 25 julie \"paraat gestel\". hoewel dit nie algemene mobilisasie was nie, het dit die duitse en die oostenrykse grens bedreig en gelyk soos \u2019n gereedmaking vir oorlog. die le\u00ebr het egter nie gebeurlikheidsplanne gehad vir \u2019n gedeeltelike mobilisasie nie en op 30 julie 1914 het nikolaas die noodlottige stap gedoen om die bevel van algemene mobolisasie te bevestig, al is hy sterk afgeraai.\nop 28 julie het oostenryk-hongarye amptelik oorlog verklaar teen serwi\u00eb. op 29 julie 1914 het nikolaas \u2019n telegram aan wilhelm ii gestuur met die voorstel dat die oostenryk-serwiese probleem aan die haagse konferensie voorgel\u00ea word. wilhelm ii het nie in sy antwoord die kwessie van die haagse konferensie aangeraak nie. graaf witte het aan die franse ambassadeur, maurice pal\u00e9ologue, ges\u00ea die russiese oogpunt van die oorlog was malligheid; slawiese solidariteit was eenvoudig nonsens en rusland sou nie enige baat by die oorlog vind nie.rusland het op 30 julie opdrag gegee vir algemene mobilisasie, maar wou steeds nie aanval as vredesonderhandelinge sou plaasvind nie. duitsland het uit reaksie op russiese mobilisasie sy eie mobilisasieplanne aangekondig. duitsland het rusland gevra om binne die volgende 12 uur te demobiliseer. toe die altimatum om 19:00 in sint petersburg verval, het die duitse ambassadeur in rusland met die russiese minister van buitelandse sake, sergei sazonof, vergader en drie keer gevra of rusland nie wou heroorweeg nie. toe, met \u2019n handdruk, het hy die nota oorhandig waarin rusland se uitdaging aanvaar word. op 1 augustus is oorlog verklaar. binne minder as \u2019n week, op 6 augustus, het frans josef die oostenryk-hongaarse oorlogsverklaring teen rusland onderteken.\nmet die uitbreek van oorlog op 1 augustus 1914 was rusland heeltemal onvoorbereid. voor die oorlog het die weermag 1 400 000 soldate gehad; met die mobilisasie het nog 3 100 000 reserwes bygekom en nog miljoene is op \u2019n gereedheidsgrondslag geplaas. in elke ander opsig was rusland egter onvoorbereid vir oorlog. duitsland het 10 keer meer treinspore per vierkante kilometer as rusland gehad, en terwyl russiese soldate gemiddeld 1 290 km moes reis na die front, het duitse soldate minder as \u2019n kwart van di\u00e9 afstand gereis. rusland se swaarnywerheid was nog te klein om die enorme le\u00ebrs toe te rus wat die tsaar op die been gebring het en die land se ammunisiereserwes was jammerlik klein. daar was \u2019n tekort aan enigiets van wapens en vervoermiddels tot stewels. \nmet die baltiese see wat deur duitse duikbote afgesny is en die dardanelle deur wapens van duitsland se bondgenoot, turkye, kon rusland aanvanklik net hulp kry via archangelsk, wat toegevries was in die winter, of via wladiwostok, wat meer as 6 400 km van die frontlinie was. teen 1915 is \u2019n treinspoor noord van petrozawodsk na die kolagolf gebou en hierdie verbinding het die grondslag gel\u00ea vir die ysvrye hawe van wat eindelik moermansk genoem sou word. die russiese magte is verder grootliks verswak deur die wedersydse minagting tussen die oorlogsminister, wladimir soechomlinof, en die aanvoerder van die le\u00ebrs in die veld, groothertog nikolaas nikolajewitsj.desondanks is \u2019n onmiddellike aanval gelas op die duitse provinsie oos-pruise. die duitsers het met groot doeltreffendheid daarheen opgeruk en die twee invallende russiese le\u00ebrs verslaan. die slag van tannenberg, waar \u2019n hele russiese le\u00ebr uitgewis is, het \u2019n groot skadu gegooi oor die tsaar se toekoms. die russiese le\u00ebrs het aan die begin van die oorlog groot sukses behaal teen beide die oostenryk-hongaarse en die ottomaanse le\u00ebrs, maar was nie opgewasse teen die magtige duitse weermag nie. in september 1914, om druk op frankryk te verlig, is die russe gedwing om \u2019n geslaagde aanval op galisi\u00eb in oostenryk-hongarye te staak en eerder die duits-besette silesi\u00eb aan te val.\ngeleidelik het \u2019n uitputtingsoorlog begin vorm aanneem aan die groot oosterse front, waar die russe te staan gekom het teen die gekombineerde magte van duitsland en oostenryk-hongarye, en hul verliese was enorm. generaal denikin, wat teruggeval het uit galisi\u00eb, het geskryf: \"die duitse swaar geskut het hele rye loopgrawe weggevee, en hul verdedigers saam daarmee. ons het skaars gereageer. daar was niks waarmee ons kon reageer nie. ons regimente, hoewel hulle uitgeput was, het die een aanval n\u00e1 die ander met bajonette afgeweer... bloed het sonder ophou gevloei; die manskappe het minder en minder en minder geword.\" totale verliese vir die lente en somer van 1915 was 1 400 000 gesneuweldes en gewondes, terwyl 976 000 soldate gevange geneem is. \nnederlae aan die front het wanorde tuis gekweek. eers was duitsers die teiken, en drie dae lank in junie is winkels, bakkerye, fabrieke, privaat huise en langoedere van mense met duitse vanne geplunder en afgebrand. die woedende skare het hulle tot die regering gewend en ge\u00ebis die keiserin moet in \u2019n klooster toegesluit, die tsaar afgesit en raspoetin gehang word. \nin julie 1915 het koning christiaan x van denemarke, \u2019n kleinneef van die tsaar, hans niels andersen na tsarskoje selo gestuur met \u2019n aanbod om as bemiddelaar op te tree. hy het verskeie kere tussen londen, berlyn en petrograd gereis en  in julie die tsaar se ma, maria fjodorowna, gespreek. nikolaas het koning christian se aanbod van die hand gewys omdat hy gevoel het dit sou verraad wees om \u2019n aparte vredesooreenkoms met die sentrale moondhede te teken terwyl sy bondgenote brittanje en frankryk in die oorlog bly.die energieke en bekwame generaal aleksei poliwanof het soechomlinof as oorlogsminister vervang, maar dit het nie die strategiese posisie verbeter nie. n\u00e1 die groot russiese terugval en die verlies van pole het nikolaas die rol van hoofbevelvoerder in september 1915 oorgeneem nadat hy sy kleinneef groothertog nikolaas afgedank het. dit was \u2019n fout, want die tsaar is daarna persoonlik verbind met die voortdurende verliese aan die front. hy was ook meestal ver weg van sint petersburg by die hoofkwartier in mogilef, en toe die rewolusie in petrograd uitbreek, kon hy dit nie keer nie. eintlik was dit grootliks \u2019n simboliese stap, want alle belangrike milit\u00eare besluite is deur die stafhoof, generaal michail aleksejef, geneem en nikolaas het nie veel meer gedoen as om die troepe en hospitale te inspekteer nie.\ndie doema het steeds \u2019n beroep gedoen om politieke hervormings, en politieke onrus het deur die oorlog voortgeduur. nikolaas was afgesny van die openbare mening en het nie besef hoe sake agteruitgaan nie. met nikolaas aan die front is binnelandse sake en beheer oor die hoofstad in die hande van keiserin aleksandra gelaat. aleksandra se verhouding met raspoetin en haar duitse agtergrond het die gesag van die dinastie egter skade berokken. nikolaas is verskeie kere oor raspoetin se skadelike invloed gewaarsku, maar het niks daaraan gedoen nie. gerugte oor en beskuldigings teen aleksandra en raspoetin was volop; aleksandra is selfs daarvan beskuldig dat sy verraadagtige simpatie met duitsland het. woede oor nikolaas se gebrek aan optrede en die groot skade wat raspoetin se invloed aan rusland se oorlogspogings en aan die monargie aanrig, het eindelik gelei tot raspoetin se moord deur \u2019n groep adellikes onder leiding van prins feliks joesoepof en groothertog dmitri pawlowitsj, \u2019n neef van die tsaar, vroeg die oggend van 30 desember [o.s. 17 desember] 1916.\n\n\n=== ineenstorting ===\ndie gebrek aan voorraad en toenemende swaarkry het groot stakings en rebellies tot gevolg gehad. met nikolaas aan die front was daar geen gesag nie en die hoofstad is deur stakers en muitende dienspligsoldate oorgeneem. ondanks pogings van die britse ambassadeur, sir george buchanan, om die tsaar te waarsku dat hy konstitusionele hervormings sal moet instel om \u2019n rewolusie te keer, het nikolaas by die le\u00ebrhoofkwartier 600 km van sint petersburg af gebly en die hoofstad kwesbaar gelos vir intriges en opstande.teen vroeg in 1917 was rusland op die punt van algehele ineenstorting. diensplig het 15 miljoen mans van plase weggeneem en kospryse het die hoogte ingeskiet. \u2019n eier het vier keer soveel gekos as in 1914, en botter vyf keer soveel. die strawwe winter het die spoorwe\u00eb, wat toegegooi is met die vervoer van noodvoorraad, \u2019n finale knou toegedien. rusland het die oorlog met 20 000 lokomotiewe begin; teen 1917 was daar net 9 000 oor. die treintrokke het afgeneem van \u2019n halfmiljoen tot 170 000. in petrograd was daar feitlik geen teken van meel en brandstof nie. nikolaas het in die oorlog \u2019n drankverbod ingestel om patriotisme en produktiwiteit te verhoog, maar dit het ook gelei tot \u2019n verlies aan inkomste uit drankbelasting.\nop 23 februarie 1917 het \u2019n kombinasie van besonderse koue weer en kwaai kostekorte in petrograd daartoe gelei dat mense winkelvensters begin breek het om brood en ander noodsaaklikhede in die hande te kry. rooi baniere het in die strate verskyn en die skares het gedreunsing: weg met die duitserin! weg met protopopof! weg met die oorlog! weg met die tsaar!\"die polisie het van die dakke af op mense begin losbrand, en dit het die oproer vererger. die soldate in die hoofstad was nie gemotiveer nie en hul offisiere het geen rede gehad om lojaal teenoor die regering te wees nie. hulle was kwaad en vol rewolusion\u00eare drif, en het hulle aan die kant van die burgerlikes geskaar.die tsaar se kabinet het hom gesmeek om na petrograd terug te keer en het aangebied om dadelik te bedank. honderde kilometers van daar het die tsaar, met waninligting van die minister van binnelandse sake, aleksander protopopof, dat die situasie onder beheer was, opdrag gegee dat streng teen die betogers opgetree word. die beste deel van die weermag is in pole en galisi\u00eb uitgewis en 170 000 rekrute \u2013 seuns van die platteland en ouer mans uit petrograd se werkersklasbuurte \u2013 moes die fort in die hoofstad hou onder die bevel van gewonde en verlamde offisiere wat van die front teruggekeer het en kadette van die milit\u00eare akademies. baie eenhede het weens \u2019n gebrek aan wapens en offisiere nooit eens formele opleiding gehad nie.generaal chabalof het op die oggend van sondag 11 maart 1917 probeer om die tsaar se opdrag te begin uitvoer. ondanks groot plakkate wat mense gewaarsku het om uit die strate te bly, het groot skares saamgedrom. hulle het net uitmekaargegaan nadat sowat 200 doodgeskiet is. nikolas het hierop versterkings na die hoofstad gestuur en die doema ontbind. dit was te laat.\nop 12 maart het verskeie regimente begin muit, onder meer die legendariese preobrazjenski-regiment wat deur pieter die grote gestig is. die arsenaal is geplunder, en die ministerie van binnelandse sake, milit\u00eare regeringsgebou, polisiehoofkwartier, howe en talle ander polisiegeboue is aan die brand gesteek. teen die middag was die fort van petrus en paulus, mat sy swaar geskut, in die hande van die oproermakers. teen die aand het 60 000 soldate by die rewolusie aangesluit.lede van die doema en die petrogradse sowjet het \u2019n tussentydse regering gevorm om die orde te probeer herstel. hulle het ge\u00ebis dat nikolaas ii abdikeer. die tsaar kon nie eintlik weier nie \u2013 sy generaals het saamgestem, hy het geen lojale soldate gehad nie, sy gesin was in die hande van die tussentydse regering en hy was bang \u2019n burgeroorlog breek uit en open die deure vir duitse verowering.\n\n\n== die einde ==\n\n\n=== abdikasie ===\nn\u00e1 die februarie-rewolusie het nikolaas eindelik geabdikeer: eers ten gunste van sy seun, aleksei, maar \u2019n paar uur later het hy op advies van dokters ook namens aleksei bedank. hy het sy broer, groothertog michail, as nuwe tsaar aangewys. \ngroothertog michail wou nie die troon aanvaar nie tensy die volk toegelaat is om deur \u2019n grondwetlike vergadering te stem vir \u00f3f die voortsetting van die monargie \u00f3f \u2019n republiek, iets wat nooit gebeur het nie. nikolaas ii se abdikasie en die uitbreek van die bolsjewistiese rewolusie het \u2019n einde gebring aan 300 jaar van romanof-tsaars. die val van die outokratiese keiserryk het liberale en sosialiste in brittanje en frankryk verheug. die vsa was die eerste land wat die tussentydse regering erken het. in rusland is die nuus van die tsaar se abdikasie met gemengde gevoelens begroet: vreugde, verligting, vrees, woede en verwarring.dit is debatteerbaar of nikolaas se gedwonge abdikasie regtig wettig was en of hy die reg gehad het om namens sy seun te abdikeer; hy was immers n\u00e1 sy eie abdikasie eintlik \u2019n onderdaan van aleksei en net groothertog michail, as die aangewese regent, het die reg gehad om die opvolging te verander. sommige historici glo nikolaas het tot met sy dood tsaar gebly, al was dit net teoreties.\n\n\n=== gevangenskap ===\nnikolaas was desperaat om na brittanje te gaan vir sy bannelingskap. die britse regering het op 19 maart 1917 teensinnig aangebied om asiel aan die gesin toe te staan, hoewel voorgestel is dit sou beter wees as die romanofs na \u2019n neutrale land gaan. nuus oor die asiel het groot teenkanting van die arbeidersparty en baie liberale gekry, en die britse ambassadeur, sir george buchanan, het gemaan die verlinkses sou die gewese tsaar se teenwoordigheid gebruik \"as \u2019n verskoning om die openbare mening teen ons te laat draai\". die regering het die aanbod van asiel in april teruggetrek n\u00e1 besware deur koning george v, wat bekommerd was dit sou oproer in brittanje veroorsaak. \n\ndie franse regering wou ook nie die romanofs aanvaar nie vanwe\u00eb die toenemende onrus aan die westerse front en tuis oor die voortgesette oorlog teen duitsland. nog \u2019n rede was die idee dat keiserin aleksandra pro-duits was.om die gesin te beskerm teen die toenemende rewolusion\u00eare toestande het die tussentydse regering die gesin in augustus na tobolsk in die oeralgebergte gestuur totdat hulle in die lente van 1918 via japan oorsee kon gaan. daar het hulle redelik gerieflik in die voormalige goewerneur se woning gebly. in oktober 1917 het die bolsjewiste egter die tussentydse regering oorgeneem. nikolaas was nie baie bekommerd nie, want boris solowijef, die man van maria raspoetin, was veronderstel om reddingspogings te organiseer, maar niks het daarvan gekom nie. daar is gerugte dat solowijef vir die bolsjewiste of duitsers, of albei, gewerk het.op 1 maart 1918 is die gesin op soldaatrantsoene geplaas, wat beteken het die verlies van 10 lojale bediendes asook botter, koffie en ander luukses. nikolaas en aleksandra was geskok oor die nuus van die verdrag van brest-litofsk, waarvolgens rusland ingestem het om pole, finland, die baltiese lande, oekra\u00efne, die krim en die grootste deel van die kaukasus af te staan. wat hulle moed gegee het, was die geloof dat hulp op pad was.op 30 april 1918 is die romanofs na hul finale bestemming gestuur: die dorp jekaterinburg, waar hulle aangehou is in die ipatijef-huis, die woning van die milit\u00eare ingenieur nikolai ipatijef.\n\n\n=== teregstelling ===\ndaar is verskeie weergawes oor wat daarna gebeur het en historici het nog nie tot \u2019n finale vergelyk gekom nie. \nvolgens die weergawe van jakof joerofski, die hooflaksman, is die gesin omtrent tweeuur die oggend van 17 julie 1918 wakker gemaak; hulle het aangetrek en is na \u2019n kelderkamer agter die ipatijef-huis geneem. die voorwendsel was die gesin se veiligheid omdat bolsjewistiese magte glo op pad na jekaterinburg was en dalk op die huis sou skiet.saam met nikolaas, aleksandra en hul kinders was hul dokter en drie bediendes wat vrywillig by die gesin gebly het: die tsaar se persoonlike dokter, ewgeni botkin, aleksandra se bediende, anna demidowa, die gesinskok, iwan charitonof, en die voetsoldaat aleksei troepp. \u2019n vuurpeloton het intussen in \u2019n aangrensende vertrek byeengekom; dit het bestaan uit sewe kommunistiese soldate van sentraal-europa en drie plaaslike bolsjewiste, en was onder die bevel van joerofski.terwyl die vuurpeloton die kamer binnegekom het, het joerofski aangekondig die oeral-sowjet van werkersafgevaardigdes het hulle ter dood veroordeel. hy het daarna die tsaar trompop geskiet.die vuurpeloton het daarna die res van die mense geskiet. die tsaar is eerste dood; anastasia, tatjana, olga en maria het die eerste sarsie skote oorleef. die susters het 1,3 kg se diamante en edelgesteentes in hul klere weggesteek wat aanvanklik die skote en bajonetsteke afgeweer het. hulle is daarna van naby in die kop geskiet.volgens \u2019n aankondiging van die presidium van die oeral-streeksowjet is sameswerings ontbloot om die gewese tsaar te bevry, teenrewolusion\u00eare magte was op pad na jekaterinburg en die oudtsaar was skuldig aan onvergeeflike misdade teen die nasie.\nin die lig van die vyand se nabyheid aan jekaterinburg en die tsjeka se ontbloting van \u2019n ernstige wit le\u00ebr-sameswering om die gewese tsaar en sy gesin te ontvoer... in die lig van die nadering van die rooi hoofstad van die oeralgebergte deur teenrewolusion\u00eare groepe en die moontlikheid dat die gekroonde tiran \u2019n verhoor deur die volk sal vryspring (\u2019n sameswering deur die wit le\u00ebr om hom en sy gesin te ontvoer is blootgel\u00ea en die ooreenstemmende dokumente sal gepubliseer word), het die presidium van die oeral-streeksowjet, in die vervulling van die wil van die rewolusie, besluit om die gewese tsaar nikolai romanof te skiet wat skuldig is aan tallose, bloedige, gewelddadige handelings teen die russiese volk.\n\n\n== identifikasie ==\nin 1979 het die amateur-argeoloog aleksander awdonin naby swerdlofsk (jekaterinburg) afgekom op die oorskot van nikolaas ii, sy vrou en drie van hul dogters, asook di\u00e9 van die vier mense wat saam met hulle vermoor is.\nin januarie 1998 is die oorskot, wat onder \u2019n grondpad naby jekaterinburg opgegrawe is, amptelik uitgeken as di\u00e9 van nikolaas en sy gesin (uitsluitende een van die dogters en aleksei). die identifikasie, insluitende vergelykings van hul dns met di\u00e9 van lewende familielede, is uitgevoer deur aparte russiese, britse en amerikaanse wetenskaplikes en hulle het bevind dit is oortuigend.in julie 2007 het \u2019n amateur-historikus die bene van \u2019n seun en jong meisie naby jekaterinburg ontdek. aanklaers het die ondersoek na die dood van die keiserlike gesin heropen en in april 2008 is in dns-toetse deur \u2019n amerikaanse laboratorium bevind die bene behoort aan nikolaas se twee kinders aleksei en maria, volgens russiese nuusagentskappe. dieselfde dag het russiese owerhede aangekondig die oorskot van die hele familie is uitgeken.op 1 oktober 2008 het die russiese hooggeregshof bevind nikolaas ii en sy gesin was die slagoffers van politieke vervolging en hul naam moet in ere herstel word. in maart 2009 is die resultate van die dns-toetse gepubliseer; dit het bevestig dat die twee liggame wat in 2007 ontdek is, di\u00e9 van aleksei en maria is.\n\n\n== begrafnis ==\nn\u00e1 die dns-toetse van 1998 is die oorskot van die keiser en sy gesin op 17 julie 1998 uit die katedraal van petrus en paulus in sint petersburg begrawe, presies 80 jaar n\u00e1 hul teregstelling. die seremonie is deur die destydse russiese president, boris jeltsin, bygewoon. hy het ges\u00ea: \"vandag is \u2019n historiese dag vir rusland. ons het baie jare lank geswyg oor hierdie afgryslike misdaad, maar die waarheid moes uitkom.\"\n\n\n== heiligverklaring ==\nin 1981 het die russies-ortodokse kerk buite rusland nikolaas en sy gesin erken as martelaar-heiliges. op 14 augustus 2000 het die sinode van die russies-ortodokse kerk in rusland hulle ook as heiliges erken \u2013 maar nie as martelare nie omdat hul dood nie regstreeks uit hul christelike geloof gespruit het nie. in plaas daarvan is hulle as \"verduurders van lyding\" heilig verklaar. \nnikolaas se heiligverklaring was egter omstrede. die russies-ortodokse kerk buite rusland was in 1981 verdeeld daaroor, want sommige lede het gemeen hy was \u2019n swak heerser en kon nie die opkoms van die bolsjewiste keer nie. een priester het uitgewys martelaarskap in die russies-ortodokse kerk het niks te doen met die martelaar se persoonlike optrede nie, maar eerder met die manier waarop hy of sy gesterf het.die russies-ortodokse kerk in rusland het die gesin se klassifikasie as martelare verwerp omdat hulle nie spesifiek vir hul geloof vermoor is nie. sommige mense in albei kerke was ook teen die heiligverklaring gekant omdat hulle hom as \u2019n swak keiser beskou het wie se onbekwaamheid gelei het tot die russiese rewolusie en die lyding van sy volk; hulle het hom gedeeltelik blameer vir sy eie dood en di\u00e9 van sy vrou, kinders en bediendes. dit het nie vir hulle saak gemaak dat hy in sy privaat lewe \u2019n saggeaarde man en goeie eggenoot en pa was, of \u2019n leier wat opregte meegevoel met die kleinboere gehad het nie.ondanks die oorspronklike teenkanting het die russies-ortodokse kerk in rusland hulle erken as verduurders van lyding, of mense wat hul dood met christelike nederigheid tegemoetgegaan het. die kerk erken egter nie die bene wat in die katedraal van petrus en paulus begrawe is, as di\u00e9 van die keiserlike gesin nie.\n\n\n== nalatenskap ==\nnikolaas word oor die algemeen beskou as onbekwaam vir die enorme taak om die uitgestrekte russiese ryk te regeer. die historikus barbara tuchman gee \u2019n verdoemende evaluasie van sy bewind en s\u00ea hy het net een idee van regeer gehad \u2013 om die absolute monargie wat hy van sy pa ge\u00ebrf het, ongeskonde te hou. volgens haar het hy nie die intellek, energie en opleiding gehad wat sy amp vereis het nie en het hy \"staatgemaak op persoonlike gunstelinge, nukke, koppigheid en ander metodes van \u2019n le\u00ebkop-outokraat\". sy meen sy beeld van onverstoorbaarheid was inderwaarheid traak-my-nieagtigheid. \"toe \u2019n telegram vir hom gebring word wat hom inlig oor die uitwissing van die russiese vloot by tsushima, het hy dit gelees, in sy sak gedruk en verder tennis gespeel.\"nikolaas het wydverspreide kritiek in rusland gekry n\u00e1 die oorwinning van die rewolusion\u00eare. pawel bikof, wat in rusland die eerste volle weergawe van die val van die tsaar geskryf het, het nikolaas beskryf as \"\u2019n tiran wat met sy lewe geboet het vir die eeue lange onderdrukking en despotiese regering van sy voorouers oor die russiese volk, oor die verarmde en bloeddeurweekte land\". sowjet-historici het gemeen nikolaas was nie geskik om \u2019n staatsman te wees nie, en dat hy \u2019n swak wil gehad het en deur avontuurlustige magte gemanipuleer is. sy bewind is veroordeel weens die oormatige gebruik van die weermag, polisie en howe om die rewolusion\u00eare beweging te vernietig. hy is daarvoor gekritiseer dat hy nasionalisme en chauvinisme aangewakker het. tydens die 1905-rewolusie was hy bekend as \"bloedige nikolaas\". sy bewind is beskou as \u2019n tyd van lyding vir die russe.robert k. massie gee \u2019n simpatieker beeld van die tsaar. hy s\u00ea daar is steeds mense wat daarop aandring dat hy \"bloedige nikolaas\" was. hy word algemeen beskryf as vlak, swak en dom \u2013 \u2019n eendimensionele figuur wat lamlendig oor die laaste dae van \u2019n korrupte en verbrokkelende stelsel gewaak het. volgens hom erken historici dat nikolaas \u2019n \"goeie man\" was \u2013 daar is genoeg historiese bewyse van sy persoonlike sjarme, sagmoedigheid, liefde vir sy familie, diepe geloof en sterk russiese patriotisme \u2013 maar hulle reken persoonlike faktore is onbelangrik; wat saak maak, is dat nikolaas \u2019n swak tsaar was... \"die tragedie van nikolaas ii was basies dat hy op die verkeerde plek in die geskiedenis verskyn.\"\n\n\n== titels en aanspreekvorms ==\n18 mei 1868 \u2013 13 maart 1881: sy keiserlike hoogheid groothertog nikolaas aleksandrowitsj van rusland\n13 maart 1881 \u2013 1 november 1894: sy keiserlike hoogheid die tsesarewitsj van rusland\n1 november 1894 \u2013 15 maart 1917: sy keiserlike majesteit die keiser en outokraat van die hele rusland\n15 maart 1917 \u2013 17 julie 1918: nikolaas aleksandrowitsj romanof\nsedert 2000: sint nikolaas die verduurder van lyding\n\n\n== kinders ==\n\n\n== stamboom ==\n\n\n== sien ook ==\nlys van grootherto\u00eb van rusland\nhuis van romanof\n\n\n== verwysings ==\n\n\n== ander bronne ==\nfiges, orlando (2015). a people's tragedy: the russian revolution 1891\u22121924. the bodley head.\nking, greg (1994). the last empress. birch lane press.\nking, greg (2006). the court of the last czar: pomp, power and pageantry in the reign of nicholas ii. john wiley & sons.\nkowner, rotem (2006). historical dictionary of the russo-japanese war. isbn 0-8108-4927-5: the scarecrow press.{{cite book}}:  as1-onderhoud: plek (link)\nlieven, dominic (1993). nicholas ii, empreror of all the russias. londen: pimlico.\nmassie, robert k. (1967). nicholas and alexandra.\nmassie, robert k. (1995). the fate of the romanovs: the final chapter. random house. isbn 0-394-58048-6.\ntames, richard (1972). last of the tsars. londen: pan books ltd.\nwarth, robert d. (1997). nicholas ii, the life and reign of russia's last monarch. praeger. isbn 0275958329.\n\n\n== skakels ==\nthe execution of tsar nicholas ii, 1918, eyewitness to history.\nbriewe van nikolaas ii.\nbriewe van die tsaar aan die tsaritsa 1914\u2013'17.\nbriewe van die tsaritsa aan die tsaar 1914\u2013'17.\nbriewe van nikolaas ii geskryf in ballingskap.\nthirteen years at the russian court deur pierre gilliard.\nmemories of the russian court deur anna vyrubova.\nfrozentears.org \u2019n media-biblioteek oor nikolaas ii en sy gesin.\nyakov yurovsky se weergawe van die teregsteling van die keiserlike gesin.\nnikolai ii \u2014 lewe en dood, edvard radzinski. later in engels gepubliseer as the last tsar: the life and death of nicholas ii (russies).\n\n wikimedia commons het meer media in die kategorie nikolaas ii van rusland.\n hierdie artikel is vertaal uit die engelse wikipedia"