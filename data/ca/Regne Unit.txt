"el regne unit (en angl\u00e8s: the united kingdom) oficialment, el regne unit de gran bretanya i irlanda del nord (en angl\u00e8s: the united kingdom of great britain and northern ireland) \u00e9s un estat insular sobir\u00e0 localitzat al nord-oest d'europa. el regne unit est\u00e0 integrat, geogr\u00e0ficament, per l'illa de gran bretanya, una secci\u00f3 del nord de l'illa d'irlanda i altres illes m\u00e9s petites. irlanda del nord \u00e9s l'\u00fanica regi\u00f3 (a m\u00e9s a m\u00e9s de gibraltar) del regne unit amb frontera terrestre, que comparteix amb la rep\u00fablica d'irlanda. a m\u00e9s d'aquesta frontera, el regne unit est\u00e0 envoltat per l'oce\u00e0 atl\u00e0ntic, el mar del nord, el canal de la m\u00e0nega i el mar d'irlanda.\nel regne unit \u00e9s una uni\u00f3 pol\u00edtica de quatre nacions que el constitueixen: anglaterra, irlanda del nord, esc\u00f2cia i gal\u00b7les. el regne unit \u00e9s una monarquia constitucional organitzada com a democr\u00e0cia parlament\u00e0ria, la seu del govern de la qual \u00e9s la ciutat de londres, i el cap d'estat de la qual \u00e9s el rei carles iii. les depend\u00e8ncies de la corona \u2013les illes del canal i l'illa de man\u2013 no s\u00f3n part de la uni\u00f3, per\u00f2 estan federats al regne unit. el regne unit tamb\u00e9 t\u00e9 jurisdicci\u00f3 sobre 14 territoris d'ultramar, que inclouen gibraltar i les illes malvines. les depend\u00e8ncies de la corona pertanyen a les illes brit\u00e0niques per\u00f2 no s\u00f3n part del regne unit. com a monarquia constitucional, el regne unit est\u00e0 relacionat pol\u00edticament amb altres 15 reialmes de la commonwealth amb els quals comparteix el monarca, el rei carles iii com a cap d'estat.\nel regne unit \u00e9s un pa\u00eds desenvolupat, amb el cinqu\u00e8 producte interior brut nominal m\u00e9s gran del m\u00f3n. fou la pot\u00e8ncia internacional m\u00e9s important durant el segle xix i les primeres d\u00e8cades del segle xx, per\u00f2 els costos econ\u00f2mics de les dues guerres mundials i la desaparici\u00f3 de l'imperi van fer disminuir el seu paper en els afers mundials. el regne unit t\u00e9 un seient permanent del consell de seguretat de les nacions unides, i \u00e9s membre del g8, l'otan, l'omc i la uni\u00f3 europea. el juny del 2016, per\u00f2, el regne unit va votar deixar la ue, en el refer\u00e8ndum convocat per david cameron, sobre la seva perman\u00e8ncia a la uni\u00f3 europea. i el mar\u00e7 del 2017 el govern del regne unit notifica oficialment a la uni\u00f3 europea la seva sortida, a trav\u00e9s de la invocaci\u00f3 de l'article 50 del tractat de la uni\u00f3 europea.\n\n\n== topon\u00edmia ==\nel nom oficial del regne unit fa refer\u00e8ncia a la uni\u00f3 pol\u00edtica dels pa\u00efsos que el constitueixen: anglaterra, esc\u00f2cia, gal\u00b7les i irlanda del nord. tot i que tots quatre havien estat governats pel mateix monarca molts segles abans, la uni\u00f3 pol\u00edtica dels regnes es va completar progressivament. gal\u00b7les va ser annexat a anglaterra per mitj\u00e0 de les lleis de les actes de gal\u00b7les (1535-1542). amb l'ascensi\u00f3 del rei escoc\u00e8s jaume vi el 1603, esc\u00f2cia i anglaterra (gal\u00b7les inclosa) van formar una uni\u00f3 personal, per\u00f2 no pas pol\u00edtica, la qual es faria realitat el 1707 amb les actes de la uni\u00f3, formant aix\u00ed el regne de la gran bretanya. l'acta de 1800 va unir pol\u00edticament irlanda amb el regne de la gran bretanya a partir del 1801, amb la qual cosa va n\u00e9ixer el regne unit de la gran bretanya i irlanda. en independitzar-se la rep\u00fablica d'irlanda, el 1927 el nom oficial de la uni\u00f3 va ser canviat a l'actual regne unit de la gran bretanya i irlanda del nord.\nel nom conegut m\u00e9s antic de les illes brit\u00e0niques prov\u00e9 dels escrits de l'antiga gr\u00e8cia. tot i que s'han perdut els texts originals, alguns fragments van ser referits o parafrasejats per autors posteriors. algunes seccions del periple massaliota un llibre per als mercaders que descrivia les rutes mar\u00edtimes del segle vi ac van ser utilitzades en la traducci\u00f3 en els escrits de ruf fest avi\u00e8 al voltant del 400 dc. ierne (insula sacra, l'\"illa sagrada\", segons la interpretaci\u00f3 dels grecs), fou el nombre donat a \"irlanda\", habitada per la ra\u00e7a dels \"hiberni\" (gens hiernorum); mentre que insula albionum, (\"illa dels albions\"), fou el nom donat a la gran bretanya. moltes fonts del 150 ac al 70 dc inclouen fragments de les mem\u00f2ries dels viatges del grec piteas al voltant del 320 ac, tamb\u00e9 va fer \u00fas dels terms \"albion\" i \"ierne\".el terme \"bretanya\" es deriva del llat\u00ed britannia o britt\u0101nia, usat pels romans d'en\u00e7\u00e0 el segle i ac per referir-se a les illes brit\u00e0niques. despr\u00e9s de la conquesta romana del 43 dc, el terme feia refer\u00e8ncia a la prov\u00edncia romana que nom\u00e9s inclo\u00efa els territoris d'anglaterra i gal\u00b7les. per aix\u00f2, el terme britannia va comen\u00e7ar a referir-se exclusivament a l'illa de gran bretanya, que abans es coneixia com a albion. tot i que l'ortografia alternativa britania, amb una sola t era secund\u00e0ria, el seu \u00fas va comen\u00e7ar des de l'\u00e8poca romana. el terme llat\u00ed de britannia al seu torn es deriva dels escrits del grec antic piteas, al voltant del 320 ac, el qual va descriure nombroses illes del nord de l'atl\u00e0ntic incloent-hi thule (probablement isl\u00e0ndia). piteas va descriure thule, com la regi\u00f3 m\u00e9s septentrional de \u03c0\u03c1\u03b5\u03c4\u03c4\u03b1\u03bd\u03b9\u03ba\u03b7 (prettanike) o \u03b2\u03c1\u03b5\u03c4\u03c4\u03b1\u03bd\u03af\u03b1\u03b9 (brettaniai), el grup d'illes al nord-oest d'europa. diodor de sic\u00edlia, durant el segle i ac, va introduir la forma \u03c0\u03c1\u03b5\u03c4\u03c4\u03b1\u03bd\u03b9\u03b1 prettania i estrab\u00f3 va presentar la variant \u03b2\u03c1\u03b5\u03c4\u03c4\u03b1\u03bd\u03af\u03b1 brettania. marci\u00e0 d'heraclea, en el seu escrit periplus maris exteri descriu \u03b1\u1f31 \u03c0\u03c1\u03b5\u03c4\u03c4\u03b1\u03bd\u03b9\u03ba\u03b1\u1f76 \u03bd\u1fc6\u03c3\u03bf\u03b9, \"les illes brit\u00e0niques\". esteve de bizanci defineix \u1f00\u03bb\u03b2\u03af\u03c9\u03bd albion com a \u03bd\u1fc6\u03c3\u03bf\u03c2 \u03c0\u03c1\u03b5\u03c4\u03c4\u03b1\u03bd\u03b9\u03ba\u03ae, \u03bc\u03b1\u03c1\u03ba\u03b9\u03b1\u03bd\u1f78\u03c2 \u1f10\u03bd \u03c0\u03b5\u03c1\u03af\u03c0\u03bb\u1ff3 \u03b1\u1f50\u03c4\u1fc6\u03c2. \u03c4\u1f78 \u1f10\u03b8\u03bd\u03b9\u03ba\u1f78\u03bd \u1f00\u03bb\u03b2\u03b9\u03ce\u03bd\u03b9\u03bf\u03c2, \"l'illa brit\u00e0nica segons marci\u00e0 i el seu periple; el poble albi\u00f3. els pobles d'aquestes illes de prettanike eren coneguts com els \u03c0\u03c1\u03b5\u03c4\u03c4\u03b1\u03bd\u03bf\u03b9, priteni o pretani. aquests noms deriven d'un nom que probablement va arribar a o\u00efdes de piteus per mitj\u00e0 dels gals.\n\n\n== geografia f\u00edsica ==\n\nel regne unit de la gran bretanya i irlanda del nord est\u00e0 integrat, geogr\u00e0ficament per l'illa de la gran bretanya (que inclou la major part d'anglaterra, esc\u00f2cia i gal\u00b7les) i per la porci\u00f3 nord-oriental de l'illa d'irlanda (irlanda del nord) a m\u00e9s de moltes illes m\u00e9s petites (entre elles wight, sorlingues, h\u00e8brides, orcades, shetland \u2013vegeu llista d'illes del regne unit)\u2013. el territori insular m\u00e9s gran es troba entre les latituds 49 \u00b0 i 59 \u00b0 n (les illes shetland, tanmateix, arriben a prop del 61 \u00b0 n), i entre les longituds 8 \u00b0 w i 2 \u00b0 e. l'observatori reial de greenwich a prop de londres, \u00e9s el punt de definici\u00f3 del meridi\u00e0 hom\u00f2nim \u2013el meridi\u00e0 zero o el primer meridi\u00e0\u2013. el regne unit \u00e9s situat entre l'oce\u00e0 atl\u00e0ntic i el mar del nord, a 35 km. de la costa nord-occidental de fran\u00e7a, del qual est\u00e0 separat pel canal de la m\u00e0nega. irlanda del nord t\u00e9 una frontera terrestre \u2013l'\u00fanica frontera terrestre de la uni\u00f3\u2013 de 360 km amb la rep\u00fablica d'irlanda. el t\u00fanel del canal en l'actualitat uneix el regne unit i fran\u00e7a per sota el canal de la m\u00e0nega. l'illa de la gran bretanya t\u00e9 una longitud de nord a sud de 1.100 km i d'est a oest de 500 km aproximadament. la superf\u00edcie total del regne unit \u00e9s de 245 mil quil\u00f2metres quadrats.\nel relleu de la gran bretanya \u00e9s molt variat. en general, es divideix en dues parts, separats per una l\u00ednia imagin\u00e0ria entre la desembocadura de l'exe fins a la del tyne, de sud-oest a est. per sobre d'aquesta l\u00ednia el terreny \u00e9s muntany\u00f3s, constitu\u00eft per massissos antics de roques dures separats per planes. en aquesta regi\u00f3 es troben els highlands d'esc\u00f2cia, formats pels northern highlands i els grampians. tamb\u00e9 s'hi troben els penins i les muntanyes de gal\u00b7les i de cornualla. per sota d'aquesta l\u00ednia el territori est\u00e0 format per una conca sediment\u00e0ria de materials tous. els afloraments dels materials durs han produ\u00eft la formaci\u00f3 d'un relleu de \"cuestas\" les costes de l'illa s\u00f3n molt variades: hi ha costes de planes al\u00b7luvials i aiguamolls, d'altres marcades per penya-segats, d'altres rocalloses, d'altres amb badies arenoses, aix\u00ed com d'altres retallades per firths.la xarxa hidrogr\u00e0fica del regne unit \u00e9s extensa. els rius m\u00e9s extensos del vessant occidental de la gran bretanya s\u00f3n el severn i el clyde; els m\u00e9s extensos del vessant oriental s\u00f3n el t\u00e0mesi, l'ouse, el trent, el tyne, el tees, el tweed, el forth i el tay. d'altra banda, a irlanda del nord el riu principal \u00e9s el lough neagh.\n\n\n== pol\u00edtica i govern ==\n\n\n=== estructura de govern ===\nel regne unit \u00e9s una monarquia constitucional en qu\u00e8 el poder executiu \u00e9s presidit en representaci\u00f3 del monarca pel primer ministre i els altres membres del gabinet. el gabinet, que inclou el primer ministre, i els altres ministres conformen el govern de sa majestat. els ministres provenen del parlament, el cos legislatiu, considerat com a organisme \"suprem\" (\u00e9s a dir, que pot legislar de qualsevol tema i no est\u00e0 limitat per les decisions dels seus predecessors). el regne unit \u00e9s un dels pocs estats del m\u00f3n en l'actualitat que no tenen cap constituci\u00f3 codificada, sin\u00f3 que \u00e9s regulat per les tradicions i les diverses i separades lleis constitucionals.\n\nencara que el monarca \u00e9s el cap d'estat i te\u00f2ricament t\u00e9 tot el poder executiu, el primer ministre \u00e9s el cap de govern. els ministres, tanmateix, no han de provenir del parlament legalment; \u00e9s un costum recent. el sistema brit\u00e0nic de govern ha estat emulat arreu del m\u00f3n \u2013un legat del passat colonial de l'imperi brit\u00e0nic\u2013 principalment als estats que pertanyen al reialme de la commonwealth. el membre del parlament (mp) que dirigeix la majoria de la cambra dels comuns \u00e9s designat primer ministre; usualment el l\u00edder del partit o coalici\u00f3 amb m\u00e9s representaci\u00f3. la primera ministra actual \u00e9s liz truss, del partit conservador, que substitu\u00ed a boris johnson el 6 de setembre de 2022.al regne unit, el monarca t\u00e9 poders executius extensos, per\u00f2, te\u00f2rics, at\u00e8s que el seu paper \u00e9s principalment, per\u00f2 no exclusivament, cerimonial. el monarca \u00e9s part integral del parlament (com la \"corona al parlament\") i te\u00f2ricament dona l'autoritzaci\u00f3 al parlament per a reunir-se i per legislar. una acta del parlament no es converteix en llei si no \u00e9s signada pel monarca (acci\u00f3 coneguda com l'aprovaci\u00f3 reial), encara que cap monarca no ha refusat les actes aprovades pel parlament des dels temps de la reina anna, el 1708. per signar la llei el monarca utilitza la f\u00f3rmula \"le roi/la reine le veut\" (en franc\u00e8s: el rei/la reina ho vol). encara que s'ha proposat l'abolici\u00f3 de la monarquia, la seva popularitat encara \u00e9s alta. el suport al sistema republic\u00e0 fluctua entre el 15 i el 25% de la poblaci\u00f3, amb un 10% d'indiferents. el monarca actual \u00e9s carles iii, qui va pujar autom\u00e0ticament al tron amb la mort de la seva mare, la reina elisabeth ii el 8 de setembre 2022, i fou coronat formalment el 10 de setembre de 2022.\n\nel parlament \u00e9s la legislatura nacional del regne unit. t\u00e9 l'autoritat legislativa m\u00e0xima del regne unit, d'acord amb la doctrina de sobirania parlament\u00e0ria (doctrina que ha entrat en conflicte amb l'entrada del regne unit a la uni\u00f3 europea). \u00e9s un cos legislatiu bicameral, conformat per la cambra dels comuns, els membres de la qual s\u00f3n elegits per sufragi universal, i la cambra dels lords, els membres de la qual hi s\u00f3n designats. la cambra dels comuns \u00e9s la secci\u00f3 m\u00e9s poderosa del parlament; consisteix en 646 membres electes per representaci\u00f3 directa per cadascuna de les circumscripcions en qu\u00e8 est\u00e0 dividit l'estat basant-se en la poblaci\u00f3. la cambra dels lords t\u00e9 724 membres (aquest nombre no \u00e9s fix), i inclou pars hereditaris, pars vitalicis i bisbes de l'esgl\u00e9sia d'anglaterra.\ndes de la d\u00e8cada de 1920, els dos partits pol\u00edtics m\u00e9s importants del regne unit s\u00f3n el partit laborista (labour party) i el partit conservador (conservative party). encara que s'han format, ocasionalment, coalicions i governs de minoria, a causa del sistema d'escrutini uninominal majoritari, aquesta situaci\u00f3 no \u00e9s freq\u00fcent. a m\u00e9s s'ha mantingut el bipartidisme tot i la pres\u00e8ncia d'altres partits m\u00e9s petits. el tercer partit m\u00e9s gran \u00e9s el partit liberal dem\u00f2crata (liberal democrats), el qual promou una reforma electoral per permetre un multipartidisme com el que existeix amb la representaci\u00f3 proporcional.\nencara que les tend\u00e8ncies \"nacionalistes\" (en oposici\u00f3 als \"unionistes\") han canviat al llarg del temps a esc\u00f2cia i gal\u00b7les, amb la fundaci\u00f3 del partit nacional escoc\u00e8s el 1934 i el plaid cymru (el partit de gal\u00b7les) el 1925, no hi ha hagut cap crisi pol\u00edtica seriosa que posi en q\u00fcesti\u00f3 la uni\u00f3 del regne unit com a estat. el regne unit ha perm\u00e8s la \"devoluci\u00f3\" dels poders auton\u00f2mics, amb la creaci\u00f3 de poders executius i legislatius a esc\u00f2cia, irlanda del nord i gal\u00b7les, encara que no hi ha cap parlament angl\u00e8s. anglaterra \u00e9s governada d'acord amb el balan\u00e7 dels partits de tot el regne unit.\n\n\n=== subdivisions administratives ===\n\ngeogr\u00e0ficament i hist\u00f2ricament, el regne unit est\u00e0 integrat per quatre nacions o pa\u00efsos constituents: anglaterra, esc\u00f2cia, gal\u00b7les, i irlanda del nord. administrativament, tanmateix, nom\u00e9s els \u00faltims tres pa\u00efsos gaudeixen d'autonomia amb la pres\u00e8ncia de parlaments propis; anglaterra, per contra, no t\u00e9 govern propi i \u00e9s governada directament pel govern central. anglaterra se subdivideix en regions, integrades, al seu torn, per comtats i \u00e0rees d'autoritat unit\u00e0ria, a m\u00e9s de londres. esc\u00f2cia se subdivideix en 32 conselleries. gal\u00b7les se subdivideix en 22 autoritats unit\u00e0ries. irlanda del nord se subdivideix en 26 districtes, tot i que el 13 de mar\u00e7, 2008, es va acordar una proposta per crear 11 conselleries per reempla\u00e7ar el sistema actual.la corona brit\u00e0nica t\u00e9 sobirania sobre jersey, guernsey, i l'illa de man, conegudes en conjunt com a depend\u00e8ncies de la corona. aquestes terres han pertangut hist\u00f2ricament al monarca brit\u00e0nic, per\u00f2 no han estat considerades com a part del regne unit. no obstant aix\u00f2, el parlament del regne unit t\u00e9 l'autoritat per legislar per a les depend\u00e8ncies, i el govern brit\u00e0nic gestiona llurs afers exteriors i defensa.\nel regne unit tamb\u00e9 inclou quatre territoris d'ultramar, els \u00faltims territoris de l'imperi brit\u00e0nic. aquests territoris no s\u00f3n considerats com a parts integrants del regne unit, per\u00f2 llurs ciutadans locals tenen la ciutadania brit\u00e0nica de fet i el dret de viure al regne unit. els territoris s\u00f3n: anguilla, bermudes, el territori ant\u00e0rtic brit\u00e0nic, el territori brit\u00e0nic de l'oce\u00e0 \u00edndic, les illes verges brit\u00e0niques, les illes caiman, les illes malvines, gibraltar, l'illa de montserrat, les illes pitcairn, santa helena, les illes ge\u00f2rgia del sud i sandwich del sud, les bases akrotiri i dek\u00e9lia (a l'illa de xipre) i les illes turks i caicos.\n\n\n== economia ==\n\nl'economia brit\u00e0nica segueix el model anglosax\u00f3: la liberalitzaci\u00f3 econ\u00f2mica, el lliure mercat, impostos i regulacions m\u00ednimes. basat en la mesura del producte interior brut en taxa de canvi del mercat, el regne unit \u00e9s la cinquena economia m\u00e9s gran del m\u00f3n, la segona d'europa despr\u00e9s d'alemanya; \u00e9s la sisena economia m\u00e9s gran del m\u00f3n en pib en paritat de poder adquisitiu.\n\nels brit\u00e0nics van ser els primers en el m\u00f3n a entrar en la revoluci\u00f3 industrial i com la resta dels estats en industrialitzaci\u00f3 d'aleshores, la seva economia estava concentrada en la ind\u00fastria pesant: construcci\u00f3 de vaixells, mineria, producci\u00f3 d'acer i t\u00e8xtils. 'l'imperi brit\u00e0nic va crear un mercat mundial pels productes brit\u00e0nics, permetent que el regne unit domin\u00e9s el comer\u00e7 internacional el segle xix, un avantatge \u00fanic que va conservar fins a la industrialitzaci\u00f3 d'altres nacions europees i nord-americanes. la ind\u00fastria pesant va disminuir en import\u00e0ncia al llarg del segle xx, mentre que el sector dels serveis ha crescut substancialment i conforma avui dia el 73% del pib. el sector dels serveis \u00e9s dominat per les empreses financeres. londres \u00e9s un dels centres financers m\u00e9s gran del m\u00f3n.\nl'agricultura representa \u00fanicament l'1% del pib i est\u00e0 fortament mecanitzada. en la ind\u00fastria, les principals activitats s\u00f3n la maquin\u00e0ria, el material de transport (vehicles, ferrocarrils i aeron\u00e0utica) i els productes qu\u00edmics. en la mineria les tradicionals mines de carb\u00f3 en forma d'hulla situades a yorkshire, gal\u00b7les, esc\u00f2cia i lancashire van subministrar a les centrals t\u00e8rmiques brit\u00e0niques l'energia necess\u00e0ria per al desenvolupament econ\u00f2mic. gr\u00e0cies al petroli descobert el 1970 al mar del nord, el regne unit \u00e9s el segon productor europeu despr\u00e9s de noruega. el sector serveis \u00e9s el que m\u00e9s aporta al pib del pa\u00eds. en destaquen la borsa, els serveis financers de la banca i les companyies d'assegurances.\nla moneda del regne unit \u00e9s la lliura esterlina, representada amb el s\u00edmbol \u00a3. el banc d'anglaterra \u00e9s el banc central de l'estat encarregat de l'emissi\u00f3 de la moneda, encara que els bancs d'esc\u00f2cia i irlanda del nord conserven el dret a emetre bitllets subjecte a la retenci\u00f3 de prou bitllets del banc d'anglaterra per emetre'n. al llarg de la hist\u00f2ria la lliura esterlina s'ha mantingut com una de les divises m\u00e9s estables i fortes del m\u00f3n i una de les m\u00e9s cotitzades. el regne unit va ser un dels tres estats que no van integrar-se a la zona euro el 2002, encara que el govern laborista de l'\u00e8poca es compromet\u00e9 a celebrar un refer\u00e8ndum si les \u00abcinc condicions econ\u00f2miques\u00bb per la integraci\u00f3 es complien. la majoria de la poblaci\u00f3, segons les enquestes, s'hi oposaven, all\u00f2 que els cr\u00edtics han anomenat l'\u00abeuroescepticisme\u00bb.\n\n\n== geografia humana i societat ==\n\n\n=== din\u00e0mica poblacional ===\nen el cens d'abril del 2001, la poblaci\u00f3 total del regne unit era de 58.789.194 habitants, la tercera m\u00e9s gran de la uni\u00f3 europea (despr\u00e9s d'alemanya i fran\u00e7a), la cinquena m\u00e9s gran de la commonwealth de nacions i la 21a m\u00e9s gran del m\u00f3n. s'estima que el 2006, la poblaci\u00f3 va superar els 60 milions d'habitants; amb poblacions estimades de 50,7 milions per a anglaterra, 5,1 per a esc\u00f2cia, 3,0 per a gal\u00b7les i 1,7 per a irlanda del nord. la major part d'aquest increment ha estat a causa de la immigraci\u00f3 neta, aix\u00ed com a increments en la taxa de natalitat i l'esperan\u00e7a de vida.tot i que la densitat de poblaci\u00f3 del regne unit \u00e9s una de les m\u00e9s elevades del m\u00f3n, hi ha una gran difer\u00e8ncia entre els pa\u00efsos constituents del regne unit: el 2003, anglaterra era el pa\u00eds m\u00e9s densament poblat amb 383 persones per quil\u00f2metre quadrat, mentre que a gal\u00b7les la densitat era de 142 persones, a irlanda del nord de 125, i a esc\u00f2cia de 65. al voltant del 25% de la poblaci\u00f3 del regne unit viu a la regi\u00f3 pr\u00f2spera i urbana o suburbana del sud-est, i 7,5 milions viuen a la capital, londres.el 2006, la taxa de fertilitat total mitjana al regne unit era d'1,84 nens per dona, per sota de la taxa de reempla\u00e7ament de 2,1, per\u00f2 superior al m\u00ednim hist\u00f2ric que s'ha registrat d'1,63 del 2001; i molt inferior al m\u00e0xim hist\u00f2ric del segle xx de 2,95 nens per dona, el 1964.\n\n\n=== demografia ===\nla poblaci\u00f3 actual del regne unit descendeix de diversos grups \u00e8tnics, principalment els preceltes, els celtes, els romans, els anglosaxons, vikings, escandinaus i els normands. des de 1945, les relacions internacionals formades arran de l'imperi brit\u00e0nic han contribu\u00eft a la immigraci\u00f3 d'\u00e0frica, el carib i el sud-est d'\u00e0sia. ja que els ciutadans de la uni\u00f3 europea tenen la llibertat de treballar i viure en altres estats membres, amb l'entrada dels nous estats d'europa central i europa oriental el 2004, hi ha hagut un increment substancial de la immigraci\u00f3 des d'aquestes regions. segons el cens del 2001, el 7,9% dels residents brit\u00e0nics van declarar ser una minoria \u00e8tnica. el 2007, el 22% dels nens de les escoles prim\u00e0ries i el 17,7% de les escoles secund\u00e0ries d'anglaterra provenen de fam\u00edlies de minoria \u00e8tnica.\n\na difer\u00e8ncia dels estats de l'europa oriental, i com \u00e9s el cas d'espanya, la poblaci\u00f3 estrangera creixent al regne unit ha contribu\u00eft al creixement poblacional, responsables de la meitat del creixement poblacional entre 1991 i el 2001. les \u00faltimes xifres oficials (2006) mostren que la immigraci\u00f3 neta al regne unit va ser de 191.000 (591.000 immigrants i 400.000 emigrants); en total 126 mil brit\u00e0nics en van sortir, mentre que 316 estrangers hi van arribar.).\n\n\n=== lleng\u00fces ===\nencara que cap llengua \u00e9s oficial al regne unit, la llengua predominant \u00e9s l'angl\u00e8s, una llengua d'origen germ\u00e0nic amb nombrosos pr\u00e9stecs del franc\u00e8s. altres lleng\u00fces nadiues s\u00f3n les lleng\u00fces celtes insulars: gal\u00b7l\u00e8s, c\u00f2rnic, irland\u00e8s i ga\u00e8lic escoc\u00e8s. l'escoc\u00e8s (la llengua m\u00e9s propera a l'angl\u00e8s) es parla a esc\u00f2cia. els immigrants recents d'\u00e0sia han portat llurs lleng\u00fces: al regne unit viu el nombre m\u00e9s gran de parlants d'hindi i punjabi fora d'\u00e0sia.\n\n\n=== religi\u00f3 ===\nel 75% de la poblaci\u00f3 va reportar tenir una religi\u00f3 al regne unit. la religi\u00f3 principal \u00e9s el cristianisme. encara que el 72% dels brit\u00e0nics s'identifiquen com a cristians, un percentatge molt petit \u00e9s practicant.\nl'esgl\u00e9sia d'anglaterra \u00e9s l'esgl\u00e9sia oficial de l'estat. originalment establerta com a part de l'esgl\u00e9sia cat\u00f2lica el 597 per agust\u00ed de canterbury, l'esgl\u00e9sia d'anglaterra se'n va separar el 1534 durant el regnat d'enric viii d'anglaterra. com a esgl\u00e9sia de l'estat, els bisbes pertanyen a la cambra dels lords. el monarca brit\u00e0nic ha de ser membre de l'esgl\u00e9sia d'anglaterra d'acord amb l'acta de 1701, i n'\u00e9s el governador suprem. cap monarca ha de ser cat\u00f2lic. la seu de l'esgl\u00e9sia d'anglaterra \u00e9s a la catedral de canterbury, i l'arquebisbe de canterbury \u00e9s el clergue en cap.\nl'esgl\u00e9sia d'esc\u00f2cia (coneguda informalment com a kirk) \u00e9s l'esgl\u00e9sia nacional d'esc\u00f2cia. \u00e9s una esgl\u00e9sia presbiteriana i no est\u00e0 subjecta al control de l'estat. el monarca brit\u00e0nic n'\u00e9s un membre ordinari, encara que no es requereix que el monarca faci cap jurament per defensar la seguretat de l'esgl\u00e9sia d'esc\u00f2cia en la seva coronaci\u00f3.\nl'esgl\u00e9sia de gal\u00b7les \u00e9s l'esgl\u00e9sia nacional de gal\u00b7les, encara que no sigui l'esgl\u00e9sia oficial i establerta. es va separar de l'esgl\u00e9sia d'anglaterra el 1920. tot i aix\u00f2, la majoria de la poblaci\u00f3 gal\u00b7lesa s'identifica amb el cristianisme inconformista de car\u00e0cter presbiterianisme o metodisme.\n\n\n== hist\u00f2ria ==\n\nel tractat d'uni\u00f3, posat a terme per les actes de la uni\u00f3 de 1707, i aprovades pels parlaments del regne d'anglaterra i el regne d'esc\u00f2cia, crearen una uni\u00f3 pol\u00edtica coneguda com el regne de la gran bretanya. un segle despr\u00e9s, l'acta de 1800, uniren el regne d'irlanda amb el regne de la gran bretanya, creant aix\u00ed, el regne unit de la gran bretanya i irlanda. abans de 1707, anglaterra i esc\u00f2cia existien com a estats separats, sobirans i independents amb monarques i estructures pol\u00edtiques pr\u00f2pies, d'en\u00e7\u00e0 el segle ix. tot i que el rei escoc\u00e8s, jaume vi es convert\u00ed en rei d'anglaterra el 1603, creant aix\u00ed una uni\u00f3 personal entre els dos regnes, els pa\u00efsos romangueren separats. d'altra banda, el principat de gal\u00b7les havia caigut sota el control dels monarques anglesos des de l'estatut de rhuddlan publicat el 1284, i posteriorment annexat a anglaterra per mitj\u00e0 de les actes de les lleis a gal\u00b7les de 1535 i 1542. irlanda tamb\u00e9 caigu\u00e9 sota el control d'anglaterra a poc a poc entre 1541 i la signatura del tractat de limerick, el 1691, per\u00f2 no s'unific\u00e0 pol\u00edticament sin\u00f3 fins al 1801.\n\ndurant el primer segle de la uni\u00f3 pol\u00edtica, el regne unit tingu\u00e9 un paper molt important en el desenvolupament de les idees occidentals de la democr\u00e0cia parlament\u00e0ria, i contribu\u00ed significativament en la literatura, les arts i la ci\u00e8ncia.la revoluci\u00f3 industrial, encap\u00e7alada pel regne unit, transform\u00e0 l'estat i l'imperi brit\u00e0nic. durant aquest temps, aix\u00ed com fou el cas de les altres pot\u00e8ncies del m\u00f3n, el regne unit particip\u00e0 de la colonitzaci\u00f3, aix\u00ed com del comer\u00e7 d'esclaus. no obstant, amb l'aprovaci\u00f3 de l'acta del comer\u00e7 d'esclaus el 1807, el regne unit es convert\u00ed en el primer estat del m\u00f3n a prohibir-ne el comer\u00e7.\ndespr\u00e9s de la derrota de napole\u00f3 en les guerres napole\u00f2niques, el regne unit es convert\u00ed en la principal pot\u00e8ncia naval del segle xix. tot i que perd\u00e9 el seu lideratge com a \u00fanica naci\u00f3 industrialitzada en acabar-se l'era victoriana, el regne unit continu\u00e0 sent una pot\u00e8ncia i el seu imperi aconsegu\u00ed la seva extensi\u00f3 major el 1921 quan la lliga de nacions li atorg\u00e0 el control de les col\u00f2nies alemanyes i otomanes despr\u00e9s de la primera guerra mundial.\nles tensions antigues a irlanda dugueren a la partici\u00f3 de l'illa el 1920, seguida de la independ\u00e8ncia de l'estat lliure irland\u00e8s el 1922. sis dels nou comtats de la prov\u00edncia d'ulster romangueren dins el regne unit, amb la qual cosa, el nom de l'estat brit\u00e0nic canvi\u00e0 a l'actual regne unit de la gran bretanya i irlanda del nord.\nel regne unit lluit\u00e0 contra l'alemanya nazi en la segona guerra mundial. tot i que fou l'\u00fanic estat aliat a no ser enva\u00eft i ocupat, l'economia fou greument danyada. amb pr\u00e9stecs dels estats units i el canad\u00e0, i el suport donat amb el pla marshall, el regne unit comen\u00e7\u00e0 el cam\u00ed de la recuperaci\u00f3. els anys immediats de la postguerra veieren l'establiment de l'estat de benestar brit\u00e0nic, que inclo\u00efa un dels primers i m\u00e9s complets sistemes p\u00fablics de serveis de sanitat del m\u00f3n. les demandes de l'economia en recuperaci\u00f3 portaren immigrants de la commonwealth de nacions i crearen un regne unit multi\u00e8tnic.\nla gran bretanya va ser una de les principals pot\u00e8ncies econ\u00f2miques que va tenir m\u00e9s col\u00f2nies durant el segle xx. va permetre la independ\u00e8ncia dels diferents pa\u00efsos per\u00f2 va deixar l'economia d'aquests pa\u00efsos en estat lamentable. el regne unit es va beneficiar de les col\u00f2nies per\u00f2 no va donar res a la poblaci\u00f3 colonitzada. en l'actualitat molts d'aquests pa\u00efsos segueixen sent molt pobres, una excepci\u00f3 \u00e9s l'\u00edndia.\ndespr\u00e9s d'una desacceleraci\u00f3 econ\u00f2mica i de les vagues industrials de 1970, durant la d\u00e8cada dels vuitanta l'estat creix\u00e9 r\u00e0pidament. el govern de margaret thatcher canvi\u00e0 significativament la direcci\u00f3 del consens pol\u00edtic i econ\u00f2mic de la postguerra, cam\u00ed que conserv\u00e0 el govern laboral de tony blair el 1997.\nel regne unit fou un dels dotze membres fundadors de la uni\u00f3 europea el 1992, i un dels membres de la comunitat econ\u00f2mica europea creada el 1973. les postures del govern laboral actual quant a la integraci\u00f3 s\u00f3n variades; els conservadors promouen el retorn d'alguns poders a l'estat.\nla fi del segle xx fou testimoni d'un canvi important en el govern del regne unit amb la devoluci\u00f3 d'autonomia a esc\u00f2cia, i gal\u00b7les el 1999, amb la creaci\u00f3 de parlaments locals amb el dret de legislar en diversos temes, la qual cosa ha comen\u00e7at a produir difer\u00e8ncies entre els pa\u00efsos constituents del regne unit. anglaterra, per contra, \u00e9s governada directament pel parlament del regne unit.\nun 51,89% dels brit\u00e0nics va votar a favor d'abandonar la uni\u00f3 europea en un refer\u00e8ndum el 2016. la sortida es va fer efectiva el 31 de gener de 2020, encara que el pa\u00eds va seguir formant part de la uni\u00f3 duanera i del mercat interior durant un per\u00edode de transici\u00f3 que va acabar el 31 de desembre.\n\n\n== vegeu tamb\u00e9 ==\nimperi brit\u00e0nic\nllista de ciutats del regne unit per poblaci\u00f3\nllista de peixos del regne unit\ngastronomia del regne unit\n\n\n== notes ==\n\n\n== refer\u00e8ncies ==\n\n\n== enlla\u00e7os externs ==\n(catal\u00e0) britcat. arxivat 2006-01-06 a wayback machine.\n(en angl\u00e8s) the anglo-catalan society."