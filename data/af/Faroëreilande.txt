"die faro\u00ebreilande (faro\u00ebes: f\u00f8royar, [\u02c8f\u0153\u0279ja\u0279], ; deens: f\u00e6r\u00f8erne, [\u02c8fe\u0250\u032f\u02cc\u00f8\u02c0\u0250n\u0259]) is \u2019n wes-europese eilandstaat en argipel. dit is onder die soewereiniteit van die koninkryk van denemarke en l\u00ea tussen die noorse see en die noord-atlantiese oseaan.\n\ndie totale landoppervlakte is ongeveer 1 400 km\u00b2 in 'n seegebied van 2740 km\u00b2, met \u2019n bevolking van 54 000 (in 2022) van wie \u2019n groot deel in die hoofstad t\u00f3rshavn bly. sowat 90 persent van die bevolking is lede van die evangelies-lutherse kerk. die plaaslike noord-germaanse dialekte, verwant aan yslands, vorm saam \u2019n aparte taal, gestandaardiseer as faro\u00ebes.\ndie faro\u00ebreilande is sedert 1948 \u2019n selfregerende land binne die deense koninkryk. oor die loop van jare het die faro\u00ebrs beheer begin neem oor binnelandse sake. gebiede, wat nog onder deense verantwoordelikheid is, sluit milit\u00eare verdediging, polisie, justisie, geldeenheid en buitelandse sake in. die faro\u00ebreilande het ook verteenwoordigers in die nordiese raad as lede van die deense afvaardiging.\ndie faro\u00ebreilande is met denemarke en noorwe\u00eb geassosieer en deur hulle belas tot 1814, toe noorwe\u00eb onder die koningskap van swede gekom het. skandinawi\u00eb was in politieke beroering na die sesde koalisieoorlog van die napoleontiese oorlo\u00eb, toe die verdrag van kiel, wat in 1814 onderteken is, die beheer van die faro\u00ebreilande, ysland en groenland aan denemarke bemaak het. die deense handelsmonopolie het in 1856 ge\u00ebindig.\ndie naam faro\u00ebr beteken \u2018skape-eilande\u2019 en is afkomstig van oudnoors f\u01fdreyjar (\u00f8er is deens vir \u2018eilande\u2019, dus is die naam faro\u00ebreiland eintlik \u2019n pleonasme).\n\n\n== etimologie ==\ndie faro\u00ebse naam is f\u00f8royar. oyar is die meervoud van oy, die ou faro\u00ebse woord vir \"eiland\". as gevolg van klankveranderinge is die moderne faro\u00ebse woord vir eiland oyggj. die eerste element f\u00f8r reflekteer dalk die ou noorse woord f\u00e6r (\"skaap\"), hoewel hierdie ontleding soms betwis word omdat faro\u00ebes nou die woord sey\u00f0ur (van ou noors sau\u00f0r) gebruik om na skape te verwys. 'n ander moontlikheid is dat die ierse monnike, wat hulle rondom 625 op die eilande gevestig het, aan die eilande reeds 'n naam gegee het wat verband hou met die gaeliese woord fearann wat \"land\" of \"boedel\" beteken. di\u00e9 naam is dan dalk deur die noorse settlers oorgeneem, wat toe oyar (\"eilande\") bygevoeg het. die naam vertaal dus as \u00f3f \"eilande van skape\" \u00f3f \"land-eilande\".\nin afrikaans kan dit as 'n toutologie beskou word om \"faro\u00ebreilande te s\u00ea, aangesien die oe van 'n element afkomstig is wat \"eiland\" beteken.\n\n\n== geografie ==\ndie faro\u00ebr-eilandgroep bestaan uit 18 groot eilande wat dig by mekaar gele\u00eb is en net deur see-engtes en fjorde van mekaar geskei word. die eilande is ongeveer 655 km weg van die kus van noord-europa, tussen die noorse see en die noord-atlantiese oseaan, ongeveer halfpad tussen ysland en noorwe\u00eb asook skotland gele\u00eb. die naaste bure is die skotse shetland-eilande sowat 300 kilometer suid-oos van die faro\u00ebreilande. die ko\u00f6rdinate is 62\u00b000\u2032n 06\u00b047\u2032w.\ndie oppervlak is 1 399 vierkante kilometer en daar is geen groot mere of riviere nie. daar is 1 117 km se kuslyn. die enigste ander noemenswaardige onbewoonde eiland is l\u00edtla d\u00edmun. die eilande is ruig en rotsagtig met \u2019n paar lae pieke; die kus is hoofsaaklik rotse. die hoogste punt is sl\u00e6ttaratindur, 882 m bo seespie\u00ebl.\ndie faro\u00ebreilande word gedomineer deur toleiitiese basaltlawa wat deel was van die groot thuleaanse plato gedurende die paleogeen-tydperk.\n\n\n=== die eilande ===\ndie sewentien bewoonde eilande van die faro\u00ebreilande is:\nstreymoy \u2014 eysturoy \u2014 v\u00e1gar \u2014 mykines \u2014 su\u00f0uroy \u2014 st\u00f3ra d\u00edmun \u2014 sk\u00favoy \u2014 sandoy \u2014 hestur \u2014 koltur \u2014 n\u00f3lsoy \u2014 bor\u00f0oy \u2014 kalsoy \u2014 kunoy \u2014 vi\u00f0oy \u2014 sv\u00ednoy \u2014 fugloy.\ndie agtiende, onbewoonde eiland is l\u00edtla d\u00edmun. daar is ook \u2019n groot aantal kleiner onbewoonde eilandjies en skere. sommige van die groter eilande word deur dyke met mekaar verbind, terwyl ander oor veerbootroetes beskik.\ndie hoofstad van die eilande, t\u00f3rshavn, is gele\u00eb op die grootste eiland, streymoy. die eiland is met \u2019n damwal verbind met die tweede grootste eiland, eysturoy. vanaf bor\u00f0oy loop \u2019n damwal na sowel vi\u00f0oy as kunoy. hierdie drie eilande vorm saam met kalsoy, sv\u00ednoy en fugloy die noordeilande. die nasionale lughawe van die faro\u00ebr is op v\u00e1gar gele\u00eb, sodat lugpassasiers wat na t\u00f3rshavn op pad is ook \u2019n veerbootrit moet onderneem.\ndie mees westelike eiland mykines is beroemd vir sy papegaaiduikerbevolking. die hele argipel het origens \u2019n ryk vo\u00ebllewe: die styl, rotsagtige kus maak die neste onbereikbaar vir vyande.\n\n\n=== afstande na naaste lande en eilande ===\nnoord-rona, skotland  (onbewoon): 260 km\nshetland (foula) (skotland): 285 km\norkney (westray) (skotland): 300 km\nskotse vasteland: 320 km\nysland: 450 km\nierland: 670 km\ndenemarke: 990 km\u2019n volle sonsverduistering was op 20 maart 2015 vanaf die faro\u00ebreilande sigbaar gewees.\n\n\n== klimaat ==\nvolgens die klimaatklassifikasie van k\u00f6ppen het die faro\u00ebreilande 'n subarktiese seeklimaat (cfc). die algehele karakter van die eilandse se klimaat word be\u00efnvloed deur die sterk verwarmende invloed van die atlantiese oseaan wat die noord-atlantiese stroom voortbring. dit, tesame met die afgesonderdheid van enige bron van warm lugstrome, verseker dat winters middelmatig is (met 'n gemiddelde temperatuur van tussen 3,0 en 4,0 \u00b0c) terwyl somers koel is (gemiddelde temperatuur tussen 9,5 en 10,5 \u00b0c).\ndie eilande is winderig, wolkerig en koel regdeur die jaar met meer as 260 jaarlikse re\u00ebndae. die eilande l\u00ea in die pad van depressies wat noordoos beweeg en dit beteken dat sterk winde en swaar re\u00ebn enige tyd van die jaar verwag kan word. sonnige dae is skaars en bewolkte dae is algemeen. die eilande is op 5 september 1966 deur die orkaan faith getref met volgehoue winde van meer as 160 km/h en die storm was eers daarna nie meer \u2019n tropiese stelsel nie.die registrasie van weerkundige gegewens op die faro\u00ebreilande het in 1867 begin.\n\n\n== flora ==\ndie natuurlike plantegroei van die faro\u00ebreilande word gedomineer deur arkties-alpse plante, wilde blomme, grasse, mos en korsmos. die meeste van die laaggele\u00eb area is grasvelde met \u2019n bietjie heide en word gedomineer deur struike (hoofsaaklik calluna vulgaris). onder die kruidagtige flora wat in die faro\u00ebreilande voorkom is die kosmopolitiese kaaljonker (cirsium palustre).ondergrondse steenkoollae onder die jongste basaltlae op su\u00f0uroy dui daarop dat die eiland vroe\u00ebr bebos was. tans is die faro\u00ebreilande, net soos die eilande van skotland, 'n boomlose gebied, met uitsondering van t\u00f3rshavn se stadspark en enkele tuine. weens die gebrek aan bome is hout 'n gewilde invoerproduk. vroe\u00ebr is turf as brandstof gebruik omdat dryfhout skaars was en vir die bou van huise en bote benodig is.\n\u2019n paar klein plantasies met plante wat in soortgelyke klimate soos tierra del fuego in suid-amerika en alaska versamel is, gedy op die eilande.\n\n\n== fauna ==\n\n\n=== vo\u00ebls ===\ndie vo\u00eblfauna van die faro\u00ebreilande word gedomineer deur seevo\u00ebls en vo\u00ebls is getrokke tot oop land soos struikagtige gebiede, waarskynlik weens die gebrek aan bosagtige en ander geskikte habitatte. baie spesies het spesifieke faro\u00ebse subspesies ontwikkel:  eider, europese spreeu, winterkoninkie, duikhoender en swartduikhoender. die witbontraaf was endemies aan die faro\u00ebreilande, maar is nou uitgesterf.\n\n\n=== soogdiere ===\nslegs \u2019n paar wilde dierspesies word vandag in die faro\u00ebreilande gevind en is almal deur die mens daarheen gebring. veral drie spesies gedy vandag op die eilande: die sneeuhaas (lepus timidus), die bruin rot (rattus norvegicus) en die huismuis (mus domesticus). buiten hierdie was daar ook eens \u2019n plaaslike inheemse skaapras genaamd faro\u00ebrs (afgebeeld op die wapenskild), en tot die middel van die 19de eeu het verskeie wilde skape op l\u00edtla d\u00edmun oorleef.grys seehonde (halichoerus grypus) is algemeen rondom die kuslyn. die waters om die faro\u00ebreilande is die habitat van verskeie walvisagtige spesies. die bekendste is die langvinloodswalvis (globicephala melaena) wat steeds jaarliks gejag word deur die eilandbewoners in ooreenstemming met \u2019n lang plaaslike tradisie. skaars moordvisse (orcinus orca) word ook soms gesien in die faro\u00ebse fjords.\n\n\n=== huisdiere ===\ndie huisdiere van die faro\u00ebreilande is \u2019n gevolg van 1 200 jaar se ge\u00efsoleerde teling. die gevolg is dat baie van die eilande se mak diere n\u00earens anders ter w\u00eareld gekry word nie. faro\u00ebse huishoudelike dierrasse sluit in faro\u00ebrponie, faro\u00ebrbees, faro\u00ebrskaap, faro\u00ebrgans en faro\u00ebreend.\n\n\n=== natuurgeskiedenis en biologie ===\ndanksy befondsing deur navo, die britse museum (afdeling vir natuurgeskiedenis) en die carlsberg-stigting is faro\u00ebse see-alge tydens \u2019n opname versamel. hulle word tans in die ulstermuseum bewaar (katalogusnommers: f3195-f3307). dit is een van tien exsiccatae-stelle.\n\n\n== geskiedenis ==\ngaeliese heremiete en monnike van \u2019n iro-skotse sending het in die 6de eeu op die faro\u00ebreilande gevestig en die vroe\u00eb ierse taal na die argipel gebring. sint brandaan, \u2019n ierse monastieke heilige wat van ongeveer 484\u2013578 geleef het, het die faro\u00ebreliande op twee of drie geleenthede (tussen 512\u2013530) besoek. hy het twee van die eilande skaapeiland en paradyseiland van vo\u00ebls genoem.\nlater (omstreeks 850) het noorwe\u00ebrs hulle op die eilande gevestig en die oudnoorse taal ingebring wat ontwikkel het tot die moderne faro\u00ebse taal wat vandag daar gepraat word. volgens die yslandiese sagas soos die f\u00e6reyjarsaga is een van die bekendste mense in die antieke faro\u00ebreilande tr\u00f3ndur \u00ed g\u00f8tu wat afstam van sommige van die skandinawiese krygsowerstes wat hulle in dublin, ierland gevestig het. tr\u00f3ndur het die slag teen sigmund brestursson, die noorse monarg, en die noorse kerk gelei.\nhierdie setlaars kom nie direk van skandinawi\u00eb af nie, maar eerder van noorse gemeenskappe wat in en om die ierse see, noordelike eilande en buite-hebride van skotland, insluitend die shetland- en orkney-eilande en noors-gaeliese gebiede. die ou gaeliese naam vir die faro\u00ebreilande, na scigir\u00ed beteken die skeggjar en verwys waarskynlik na die eyja-skeggjar (eilandbaarde), \u2019n bynaam wat aan die eilandbewoners gegee is. die bogenoemde teorie\u00eb is spekulatief en word deur geen argeologiese getuienis gegrond nie. die immigrasie van noorse wikings is egter goed gedokumenteer. volgens die faro\u00ebse regering stam die nordiese taal en kultuur dus af van die noorwe\u00ebrs of noormanne wat hulle op die faro\u00ebreilande gevestig het.volgens die f\u00e6reyingasaga het emigrante wat nie die monargie van harald veelhaar aanvaar het nie, noorwe\u00eb verlaat. hierdie mense het hulle teen die einde van die 9de eeu op die faro\u00ebreilande gevestig. vroeg in die 11de eeu het sigmundur brestirson \u2014 wie se stam gefloreer het in die suidelike eilande maar byna uitgewis is deur indringers van die noordelike eilande \u2014 na noorwe\u00eb ontsnap. hy is teruggestuur om besit oor te neem van die eilande namens olaf tryggcason, koning van noorwe\u00eb. sigmundur het christenskap na die eilande gebring en, hoewel hy later vermoor is, noorse belasting is gehandhaaf. noorwe\u00eb het tot 1380 beheer oor die faro\u00ebreilande gehad toe die land met denemarke in die kalmarunie getree het, wat deense beheer oor die geleidelik tot gevolg gehad het. die hervorming het die faro\u00ebreilande in 1538 bereik. toe die unie tussen denemarke en noorwe\u00eb ontbind is as gevolg van die verdrag van kiel in 1814, het denemarke in besit van die eilande gebly.\ndie handelsmonopolie in die faro\u00ebreilande is in 1856 afgeskaf waarna die area in \u2019n moderne vissernasie ontwikkel het met sy eie vloot. die nasionale ontwaking sedert 1888 is aanvanklik gebaseer op \u2019n stryd om die faro\u00ebse taal te laat behoue bly en was dus kultuurgeori\u00ebnteerd, maar na 1906 het dit polities geword met die stigting van politieke partye op die eilande.\nop 12 april 1940 is die faro\u00ebreilande deur britse troepe beset. dit is gekom na aanleiding van die inval van denemarke deur nazi-duitsland en was veronderstel om britse beheer oor die noordelike atlantiese oseaan te verseker. in 1942-1942 het die britse royal engineers die enigste lughawe van die eilande, v\u00e1gar-lughawe gebou. na afloop van die oorlog is beheer aan denemarke teruggegee maar in 1948 is tuisregering toegestaan met \u2019n ho\u00eb mate van plaaslike outonomiteit. in 1973 het die faro\u00ebreilande geweier om saam met denemarke by die europese ekonomiese gemeenskap (tans die europese unie in te skakel. die eilande het aansienlik moeilike ekonomiese tye ervaar na die ineenstorting van die visserybedryf in die vroe\u00eb 1990\u2019s maar het sedertdien pogings aangewend om die ekonomie te diversifiseer. ondersteuning vir onafhanklikheid het toegeneem en dit is ook die uiteindelike mikpunt van die republikeinse party.\n\n\n== politiek en administrasie ==\ndie faro\u00ebse regering het uitvoerende magte in plaaslike regeringsake. die hoof van die regering word die l\u00f8gma\u00f0ur (letterlik \u2018wetspersoon\u2019) of eerste minister genoem. enige ander lid van die kabinet is \u2019n landsst\u00fdrisma\u00f0ur (\u2018nasionale komiteeman\u2019) of minister. deesdae word verkiesings gehou in die munisipaliteite, op nasionale vlak vir die l\u00f8gting (\u2018wetsvergadering\u2019) en vir die deense folketing. vir die l\u00f8gting-verkiesings is daar sewe kiesafdelings wat elk bestaan uit \u2019n s\u00fdsla terwyl streymoy verdeel is in \u2019n noordelike en suidelike deel (t\u00f3rshavn-gebied).\n\n\n=== die faro\u00ebreilande en denemarke ===\ndie faro\u00ebreilande is sedert 1388 onder deense beheer. die verdrag van kiel van 1814 het die deens-noorweegse unie ontbind en noorwe\u00eb het onder beheer van die koning van swede geval terwyl die faro\u00ebreilande, ysland en groenland deense besittings gebly het. die l\u00f8gting is in 1816 afgeskaf en die faro\u00ebreilande sou geregeer word as \u2019n gewone deense provinsie met die amtmand as die hoof van die regering. in 1851 is die l\u00f8gting heringestel maar het hoofsaaklik \u2019n adviseurende rol gespeel tot 1948.\n\naan die einde van die tweede w\u00eareldoorlog was dele van die bevolking ten gunste van onafhanklikheid van denemarke en op 14 september 1946 is \u2019n onafhanklikheidsreferendum gehou oor die vraag van afskeiding. dit was \u2019n raadplegende referendum:  die parlement was onder geen verpligting om gehoor te gee aan die stemming nie. dit was die eerste keer dat die faro\u00ebrs gevra is of hulle onafhanklikheid wou h\u00ea en of hulle wou voortgaan onder die deense koninkryk. die uitslag was \u2019n klein oorwinning ten gunste van afskeiding maar die koalisie in die parlement kon nie ooreenstemming bereik oor hoe die uitslag ge\u00efnterpreteer moet word nie; en as gevolg van hierdie onoplosbare verskille het die koalisie ontbind. \u2019n parlement\u00eare verkiesing is \u2019n paar maande later gehou waarin steun vir die partye wat onder denemarke wou bly toegeneem het. dit het gelei tot \u2019n koalisie van hierdie partye. gebaseer hierop kon hulle afskeiding verwerp. \u2019n skikking is egter bereik en die folketing het \u2019n wet vir tuisregering goedgekeur wat in 1948 in werking getree het. die faro\u00ebreilande se status as \u2019n deense provinsie is daardeur tot \u2019n einde gebring; die faro\u00ebreilande is \u2019n ho\u00eb graad van selfregering verleen ondersteun deur \u2019n subsidie van denemarke om te vergoed vir uitgawes wat die eilande namens denemarke moes aangaan.\nop die oomblik is die eilandbewoners ongeveer gelyk verdeel tussen diegene wat pro onafhanklikheid is en diegene wat wil voortgaan as deel van die deense koninkryk. binne albei kampe is daar \u2019n hoeveelheid verskillende opinies. van diegene wat ten gunste van onafhanklikheid is, is sommige ten gunste van \u2019n onmiddellike verklaring van eensydige onafhanklikheid. ander sien dit as iets wat oor tyd verkry sal word met volle toestemming van die deense regering en die deense volk. in die kamp van die unioniste is daar ook baie wat \u2019 geleidelike toename in outonomiteit voorsien terwyl sterk bande met denemarke steeds gehandaaf word.\nin 2011 is \u2019n nuwe faro\u00ebse konsepgrondwet opgestel. die konsepgrondwet is egter deur die voormalige deense eerste minister, lars l\u00f8kke rasmussen, as onverenigbaar met die deense grondwet beskryf. indien die faro\u00ebse politieke partye daarmee sou wil voortgaan, moet hulle volgens hom hul onafhanklikheid verklaar.\n\n\n=== die faro\u00ebreilande en die europese unie ===\nsoos duidelik gestel in albei roomse verdrae, is die faro\u00ebreilande nie deel van die europese unie nie. \u2019n protokol in die verdrag van die toetreding van denemarke tot die europese gemeenskappe stipuleer dat deense burgers wat in die faro\u00ebreilande woon, nie as deense burgers beskou kan word binne die betekenis van die verdrae nie. daarom is deense mense wat in die faro\u00ebreilande woon nie burgers van die europese unie nie (hoewel ander eu-burgers wat daar woon steeds eu-burgers is). die faro\u00ebreilande maak ook nie deel uit van die schengen vryebewegingsooreenkoms nie, maar daar is geen grensbeheer wanneer tussen die faro\u00ebreilande en enige van die schengenlande gereis word nie. (die faro\u00ebreilande is sedert 1966 deel van die nordiese paspoortunie en sedert 2001 is daar geen grensbeheer tussen die nordiese lande en die res van die schengen-area nie, as deel van die schengen-ooreenkoms.)\n\n\n=== provinsies en munisipaliteite ===\nop administratiewe vlak is die eilande verdeel in 30 munisipaliteite (kommunur) waarbinne daar ongeveer 120 nedersettings is.\ndaar is tradisioneel ook die ses syssels (s\u00fdslur):  nor\u00f0oyar, eysturoy, streymoy, v\u00e1gar, sandoy en su\u00f0uroy). deesdae verwys syssel tegnies na \u201cpolisiedistrik\u201d maar die term word steeds algemeen gebruik om \u2019n geografiese streek aan te dui. in vroe\u00ebr tye het elke syssel sy eie vergadering (ting), die sg. somervergadering (v\u00e1rting) gehad.\n\n\n=== buitelandse sendings ===\ndie faro\u00ebreilande het eie sendings in brussel, reykjavik, londen en moskou asook 'n amptelike verteenwoordiging in kopenhagen. sendings in die buiteland is in samewerking met die deense departement van buitelandse sake gevestig. aan hul hoofde is diplomatieke status toegeken.\n\n\n== ekonomie ==\nekonomiese onsekerheid veroorsaak deur die ineenstorting van die faro\u00ebse visbedryf in die vroe\u00eb 1990\u2019s het gelei tot tussen 10 en 15% werkloosheid in die middel 1990\u2019s. werkloosheid het teen die einde van die 1990\u2019s afgeneem na ongeveer 8% in 1998. teen junie 2008 het werkloosheid afgeneem tot 1,1%, maar weer gestyg tot 'n gemiddeld van 6,8% in 2011. nietemin bly die ekonomie weens die byna totale afhanklikheid van die visbedryf en visboerdery kwesbaar. ru-olie wat naby die faro\u00ebse area gevind is, bied hoop vir neerslae in die onmiddellike omgewing wat \u2019n basis kan bied vir volgehoue ekonomiese welvaart.11,7% van die faro\u00ebreilande se nasionale begroting kom as ekonomiese hulp van denemarke, wat ongeveer dieselfde is as 18% van die faro\u00ebreilande se totale uitgawebegroting.\nsedert 2000 is nuwe inligtingstegnologie- en sakeprojekte in die faro\u00ebreilande bevorder om nuwe beleggings te lok. die bekendstelling van burger king in t\u00f3rshavn is wyd gepubliseer en is \u2019n teken van die globalisering van die faro\u00ebse kultuur. dit is nog nie bekend of hierdie projekte daarin sal slaag om die eilande se ekonomiese basis te verbreed nie. die eilande het een van die laagste werkloosheidsyfers in europa, maar dit moet nie noodwendig beskou word as \u2019n teken van ekonomiese herstel nie omdat baie jongmense na denemarke en ander lande verhuis wanneer hulle klaar is met skool. dit laat \u2019n oorwegend middeljarige en bejaarde bevolking wat die vaardighede en kennis skort om nuut ontwikkelde posisies in die faro\u00ebreilande te vul. in 2008 het die faro\u00ebreilande \u2019n bedrag van $52 miljoen aan ysland geleen in die lig van ysland se bank-ellende.die deense kroon is die amptelike geldeenheid op die faro\u00ebreilande. naas deense is daar ook faro\u00ebse banknote in omloop (faro\u00ebse kroon met identiese wisselkoers). op die voorsy van faro\u00ebse banknote verskyn diermotiewe, die keersye toon tekeninge van faro\u00ebse landskapstonele wat deur die faro\u00ebse tekenaar zacharias heinesen (* 1936) geskep is. op 5 augustus 2009 het twee opposisiepartye wetgewing in die l\u00f8gting voorgestel om die euro as die nasionale geldeenheid aan te neem, afhangend van \u2019n referendum.\n\n\n== vervoer ==\nv\u00e1gar-lughawe het geskeduleerde vlugte vanaf v\u00e1gar-eiland. die grootste faro\u00ebse lugredery is atlantic airways.\nweens die rotsagtige terrein en relatiewe klein grootte van die faro\u00ebreilande, was die vervoerstelsel nie so uitgebreid soos in ander plekke in die w\u00eareld nie. hierdie situasie het egter nou verander en die infrastruktuur is aansienlik uitgebrei. ongeveer 80% van die eilande se populasie is verbind deur tonnels tussen die berge en eilande, br\u00fbe en laagwaterbr\u00fbe wat die drie grootste eilande en drie ander eilande in die noordooste met mekaar verbind, terwyl die ander twee groot eilande na die suide van die hoofarea verbind is aan die hoofgebied met nuwe, vinnige veerbote. daar is goeie paaie na elke nedersetting op die eilande, behalwe vir sewe van die kleiner eilande, waarvan ses slegs een pad het.\n\n\n== demografie ==\ndie oorgrote meerderheid van die bevolking is etniese faro\u00ebrs van noorse en keltiese afkoms.onlangse rns-ontledings het aangedui dat y-chromosome, wat manlike afkoms naspeur, 87% skandinawies is. die studies toon dat mitochondriale rns, wat vroulike afkoms naspeur, 84% skots/iers is.van die naastenby 48 500 inwoners van die faro\u00ebreilande (16 921 privaathuishoudings in 2004) is 91,7% faro\u00ebes, 5,8% deens en 0,3% groenlanders. in 2010 was 6,5 persent van die bevolking in die buiteland gebore. die grootste groep buitelanders is dene, gevolg deur groenlanders, yslanders, noorwe\u00ebrs en pole. daar woon 77 verskillende nasionaliteite in die faro\u00ebreilande.\nfaro\u00ebes word deur die hele land as eerste taal gespreek. dit is moeilik om te s\u00ea hoeveel mense w\u00eareldwyd faro\u00ebes praat aangesien baie etniese faro\u00ebse in denemarke woon, en min mense wat daar gebore word keer terug na die faro\u00ebreilande met hul ouers of wanneer hulle self volwassenes is.\ndie faro\u00ebse taal is een van die kleinste germaanse tale. faro\u00ebse grammatika en woordeskat stem die meeste ooreen met yslands en hul voorganger, oudnoors. in teenstelling is gesproke faro\u00ebes baie verskillend van yslands en is dit nader aan noorse dialekte van die noorse weskus. hoewel faro\u00ebes die mees algemene taal in die eilande is, geniet naas faro\u00ebes ook deens ampstaalstatus.faro\u00ebse taalbeleid maak voorsiening vir die aktiewe skepping van nuwe terme in faro\u00ebes wat geskik is vir die moderne lewe.\n\n\n=== demografiese ontwikkeling ===\nindien die eerste inwoners van die faro\u00ebreilande ierse monnikke was, het hulle waarskynlik as \u2019n klein groepie setlaars gelewe. later, toe die wikings die eilande gekoloniseer het was daar \u2019n aansienlike toename in die bevolkingsgetalle. dit het egter eers in die 18de eeu meer as 5 000 geword. in 1349 is ongeveer die helfte van die bevolking uitgewis as gevolg van die swart dood.\ndit was eers met die koms van die diepsee visbedryf (en gevolglik \u2019n onafhanklikheid van landbou in die eilande se ruwe terrein) en met algemene opgang in die gesondheidsdiens dat vinnige bevolkingsaanwas in die faro\u00ebreilande moontlik was. van die 18de eeu af het die bevolking oor \u2019n tydperk van 200 jaar tienvoudig vermeerder.\naan die begin van die 1990\u2019s het die faro\u00ebreilande \u2019n ekonomiese krisis beleef wat tot \u2019n groot uittog van die bevolking gelei het; hierdie neiging is egter omgekeer in die daaropvolgende jare.\n\n\n=== verstedeliking en regionalisering ===\ndie faro\u00ebse bevolking is redelik eweredig versprei oor die eilande; dit is eers onlangs dat noemenswaardige verstedeliking plaasgevind het. industrialisering is merkwaardig gedesentraliseer en die area het om di\u00e9 rede \u2019n lewensvatbare plattelandse kultuur kon handhaaf. nietemin het nedersettings met slegte hawefasiliteite verloor in die ontwikkeling van landbou na visserye en in die mees afgele\u00eb landbou-areas, ook bekend as die buite-eilande, is daar min jongmense. in onlangse dekades is die nedersetting-gebaseerde sosiale struktuur egter onder druk geplaas en moes dit plek maak vir \u2019n styging in sentra wat met mekaar verbind is wat beter goedere en dienste kan lewer as die buite-eilande wat nie goeie verbindings het nie. dit beteken dat winkels en dienste nou besig is om te skuif na die sentra en die faro\u00ebse bevolking is stadig maar seker om agter die besigheid aan te trek.\nin die 1990\u2019s is die ou nasionale beleid van die ontwikkeling van die nedersettings (bygdamenning) laat vaar en die regering het in die plek daarvan \u2019n proses begin van streeksontwikkeling (\u00f8kismenning). die term streek verwys na die groot faro\u00ebse eilande. die regering was egter nie daartoe in staat om deur die strukturele hervorming te druk van samesmelting van die klein plattelandse munisipaliteite om sodoende volhoubare, gedesentraliseerde entiteite te skep wat die streeksontwikkeling kon dryf nie. soos wat streeksontwikkeling op \u2019n administratiewe vlak moeilik was het die regering meer begin bel\u00ea in infrastruktuur om die streke met mekaar te verbind.\nin die algemeen kan die faro\u00ebreilande al hoe minder beskou word as \u2019n gemeenskap wat gebaseer is op afsonderlike eilande en provinsies. die groot beleggings in paaie, br\u00fbe en ondersese tonnels het die eilande saamgebind en \u2019n koherente ekonomiese en kulturele sfeer gespek wat naastenby 90% van die bevolking dek. vanuit hierdie perspektief is dit redelik om die faro\u00ebreilande as \u2019n uitegspreide stad te beskou of om selfs daarna te verwys as die faro\u00ebse netwerkstad.\n\n\n=== godsdiens ===\nvolgens die f\u00e6reyinga saga, het sigmundur brestisson in 999 christenskap na die eilande gebring. \u2019n argeologiese terrein in leirv\u00edk het egter voorgestel dat keltiese christenskap ten minste 150 jaar daarvoor aangekom het. die kerkhervorming van die faro\u00ebreilande is op 1 januarie 1540 voltooi.\nvolgens amptelike statistieke van 2002 was 84,1% van die faro\u00ebse bevolking lede van die staatskerk, die faro\u00ebse volkskerk (f\u00f3lkakirkjan), \u2019n vorm van lutheranisme. die f\u00f3lkakirkjan het in 2007 \u2019n onafhanklike kerk geword waar dit voorheen \u2019n bisdom van die kerk van denemarke was. faro\u00ebse lede van die geestelikes wat \u2019n historiese belangrikheid het sluit in v.u. hammershaimb (1819\u20131909), frederik petersen (1853\u20131917) en waarskynlik die mees noemenswaardige, j\u00e1kup dahl (1878\u20131944), wat \u2019n groot rol gespeel het in die gebruik van die faro\u00ebse taal in die kerk in plaas van deens.\nin die laat 1820\u2019s is die christelike evangeliese geloofsbeweging, die vergadering van gelowiges, in engeland gestig. in 1865 het \u2019n lid van hierdie beweging, william gibson sloan, vanaf shetland na die faro\u00ebreilande gereis. met die draai van die 20ste eeu het die faro\u00ebse vergadering van gelowiges se getalle by 30 gedraai. vandag is ongeveer 10% van die faro\u00ebse bevolking lede van die oop broedergemeenskap (br\u00f8\u00f0rasamkoman). ongeveer 3% behoort aan die charismatiese beweging wat iewers in die laat 1920\u2019s begin het en hul goue jare in die 1970\u2019s en 1980\u2019s beleef het. daar is verskeie charismatiese kerke regoor die eilande met die grootste genaamd keldan (fonteinwater) met 200 tot 300 lidmate. ongeveer 2% behoort aan ander christelike kerkverbande soos die adventiste wat \u2019n privaatskool in t\u00f3rshavn bedryf. jehova se getuies het ook vier gemeentes (met ongeveer 80 tot 100 lidmate). die rooms-katolieke kerk bestaan uit ongeveer 170 lidmate en die munisipaliteit van t\u00f3rshavn bedryf hulle ou fransiskaanse skool. daar is ook ongeveer vyftien baha\u2019i\u2019s wat op vier plekke vergader. die ahmadiyyad moslemgemeenskap is in 2010 tot stand gebring in die faro\u00ebreilande. anders as denemarke, swede en ysland met forn si\u00f0r, het die faro\u00ebreilande geen georganiseerde \u00e1satr\u00fa-gemeenskap nie, maar daar is heelwat heidense oorlewering, liedere en rituele wat in indiwidue se huise of in openbare plekke bedryf word, eerder as in kerkgeboue.\ndie bekendste kerkgeboue in die faro\u00ebreilande sluit die t\u00f3rshavn-katedraal, st. olaf se kerk en die magnus-katedraal in kirkjub\u00f8ur in; die vesturkirkjan en die mariakerk wat in t\u00f3rshavn is; die kerk van f\u00e1mjin; die agthoekige kerk in haldarsv\u00edk; en christianskirkjan in klaksv\u00edk.\nin 1948 het victor danielsen (vergadering van gelowiges)die eerste bybelvertaling in faro\u00ebes vanuit verskillende moderne tale voltooi. j\u00e1kup dahl en kristian osvald vider\u00f8 (f\u00f3lkakirkjan) het die tweede vertaling in 1961 voltooi. die tweede is vertaal vanuit die oorspronklike bybelse tale (hebreeus en grieks) na faro\u00ebes.\n\n\n== kultuur ==\ndie faro\u00ebreilande vorm 'n selfstandige kultuurnasie binne die nordiese w\u00eareld. hulle was vir lank ge\u00efsoleer van die grootste kulturele fases en bewegings wat oor dele van europa gewaai het. dit beteken dat hulle \u2019n groot deel van hul tradisionele kultuur kon behou. baie eilandbewoners neem aktief deel aan die kulturele lewe, oefen dikwels twee of drie funksies in die samelewing uit en tree sodoende in hul vrye tyd nie net kultuurgenietend nie, maar ook kultuurskeppend op.\nso word die faro\u00ebreilande ondanks hul relatief klein bevolking deur 'n omvangryke liter\u00eare, musikale en kunsproduksie en 'n publiek, wat groot belangstelling in die kunslewe toon, gekenmerk. naas die faro\u00ebse taal is die wiking-erfenis en die plaaslike natuur kulturele kernelemente.\nfaro\u00ebes is een van drie insul\u00eare skandinawiese tale, saam met yslands en die uitgestorwe norn, wat van die oudnoorse gesproke taal afstam wat in die wiking-leeftyd in skandinawi\u00eb gepraat is. tot die 15de eeu het faro\u00ebes \u2019n soortgelyke skryfwyse aan yslands en noors gehad, maar n\u00e1 die hervorming in 1538 het die regerende dene die gebruik van faro\u00ebes in skole, kerke en amptelike dokumente onwettig verklaar.\n\u2019n ryk gesproke tradisie het egter behoue gebly in die 300 jaar wat die taal nie geskryf mog word nie. dit beteken dat alle gedigte en stories mondelings oorgedra is. hierdie werke is verdeel in die volgende afdelings: sagnir (histories), \u00e6vint\u00fdr (stories) en kv\u00e6\u00f0i (ballades), dikwels op musiek en die middeleeuse kettingdans geset. dit is uiteindelik in die 19de eeu neergeskryf.\n\n\n=== faro\u00ebse kettingdans en ballades ===\ndie faro\u00ebse kettingdans, 'n soort rondedans, vorm saam met ou ballades (soos die faro\u00ebse sigurdliedere), wat as begeleiding voorgedra word, 'n eersterangse kultuurgoed wat uniek in europa is. in geen ander land is middeleeuse tradisies op 'n soortgelyke outentieke manier tot in die moderne tyd bewaar nie. dit was juis die ballades wat die faro\u00ebse taal, wat n\u00e1 1540 nie meer as skryftaal gebruik is nie, van uitwissing gered het.\njens christian djurhuus was 'n tradisionele skald wat nog in die 19de eeu ballades in die oorgelewerde styl geskryf het. die bekendste faro\u00ebse ballade, ormurin langi, het uit sy pen gekom. 'n meer onlangse voorbeeld is die grindav\u00edsan (\"grindwalvis-wysie\") wat deur christian pl\u00f8yen, 'n deense amptenaar, geskryf is. alhoewel hierdie ballade uit die pen van 'n buitelander gekom het en in deens geskryf is, word dit op elke grindadr\u00e1p (grindwalvis-jagtog) gesing.\ndie faro\u00ebse kettingdans is nie beperk tot volkspele nie maar vorm 'n vaste bestanddeel van die alledaagse kultuur wat nie vir gehore opgevoer nie, maar as 'n gemeenskaplike dans waaraan elkeen deelneem.\ndie gemeenskaplike sang is 'n tweede tradisie wat steeds voortleef, onder meer wanneer mense by familiefeeste saamkuier om ure lank ou en nuwe liedere te sing. die belangrikste fees is \u00f3lavs\u00f8ka waartydens duisende om middernag in t\u00f3rshavn onder vrye hemel vergader.\n\n\n=== \u00f3lavs\u00f8ka ===\ndie nasionale vakansiedag, \u00f3lavs\u00f8ka, is op 29 julie en gedenk die afsterwe van sint olaf. die vieringe word in t\u00f3rshavn gehou, begin op die aand van 28 julie en hou aan tot 31 julie.\ndie amptelike viering begin op 29 julie met die opening van die faro\u00ebse parlement, \u2019n gebruik wat 900 jaar terug dateer. dit begin met \u2019n diens wat gehou word in die t\u00f3rshavn-katedraal; alle parlementslede asook burgerlike en kerkamptenare loop in \u2019n stoet die kerk binne. die dominees gee om die beurt \u2019n preek. n\u00e1 die diens keer die stoet terug na die parlement vir die openingseremonie.\nander vieringe word gekenmerk deur verskillende sportkompetisies, die roeikompetisie (in t\u00f3rshavn-hawe) is die gewildste, kunsuitstallings, popkonserte en die bekende faro\u00ebse dans. die dag word verder gevier deur verskeie ander fasette. die faro\u00ebse volksdrag word ook tydens die geleentheid gedra.\n\n\n=== die nordiese huis ===\ndie nordiese huis (nor\u00f0urlandah\u00fasi\u00f0) is die belangrikste kulturele instelling in die faro\u00ebreilande. die doel daarvan is om die skandinawiese en faro\u00ebse kultuur plaaslik en in die nordiese streek te ondersteun en bevorder. erlendur patursson (1913\u20131986), \u2019n faro\u00ebse lid van die nordiese raad, het die idee van die nordiese kultuurhuis in die faro\u00ebreilande aangespreek. \u2019n nordiese kompetisie vir argitekte is in 1977 gehou waaraan 158 argitekte deelgeneem het. die wenners was ola steen van noorwe\u00eb en kolbr\u00fan ragnasd\u00f3ttir van ysland.\ndeur aan die volkstradisies getrou te bly, het die argitekte die nordiese huis ontwerp om soos \u2019n betowerde heuwel van elwe te lyk. die huis is in 1983 in t\u00f3rshavn geopen. dit is ook \u2019n kulturele organisasie onder die nordiese raad van ministers. die nordiese huis word beheer deur \u2019n beheerkomitee van agt waarvan drie van die faro\u00ebreilande is en die vyf ander van ander nordiese lande. daar is ook \u2019n raadgewende liggaam van vyftien lede wat faro\u00ebse kultuurorganisasies verteenwoordig. die huis word bestuur deur \u2019n direkteur wat aangestel word deur die beheerkomitee vir \u2019n termyn van vier jaar.\n\n\n=== faro\u00ebse literatuur ===\nfaro\u00ebse literatuur in die tradisionale sin van die woord het eers werklik ontwikkel in die laaste 100\u2013200 jare. dit is hoofsaaklik as gevolg van die isolasie van die eiland en ook omdat die faro\u00ebse taal eers in 1890 in \u2019n gestandaardiseerde vorm neergeskryf is. die deense taal is ook bevorder ten gunste van faro\u00ebes. die faro\u00ebrs het nietemin verskeie digters en skrywers opgelewer.\n\n\n=== musiek ===\ndie faro\u00ebreilande het \u2019n musiekbedryf. die eilande het \u2019n eie simfonie-orkes, die klassieke ensemble aldub\u00e1ran en vele verskillende kore; die bekendste een is havnark\u00f3ri\u00f0. die bekendste faro\u00ebse komponiste is sunleif rasmussen en die deen kristian blak. blak is ook die hoof van die platemaatskappy tutl.\ndie eerste faro\u00ebse opera is geskryf deur sunleif rasmussen. dit is getiteld die tuin van \u2019n mal man (\u00ed \u00f3\u00f0amansgar\u00f0i) en die eerste vertoning het op 12 oktober 2006 plaasgevind by die nordiese operahuis. die opera is gebaseer op \u2019n kortverhaal deur die skrywer william heinesen.\njong faro\u00ebse musikante wat onlangs gewildheid verwerf het is  eiv\u00f8r p\u00e1lsd\u00f3ttir, anna katrin egilstr\u00f8\u00f0, annika av matras, lena andersen, teitur lassen, h\u00f8gni reistrup, h\u00f8gni lisberg, hei\u00f0rik \u00e1 heygum, gu\u00f0ri\u00f0 hansd\u00f3ttir en brandur enni.\nbekende musiekgroepe sluit in t\u00fdr, gestir, the ghost, boys in a band, orka, tveyhundra\u00f0, grandma\u2019s basement, sic, en die ontbinde clickhaze.\ndie fees van kontempor\u00eare en klassieke musiek, summart\u00f3nar word elke somer gehou. groot opelud musiekfeeste vir popul\u00eare musiek met plaaslike en internasionale kunstenaars is g! festival in g\u00f8ta in julie en summarfestivalurin in klaksv\u00edk in augustus.\n\n\n=== tradisionele kos ===\ntradisionele faro\u00ebse kos is hoofsaaklik gebaseer op vleis, seekos en aartappels en gebruik min vars groente. skaapvleis is die basis van baie maaltye en een van die gewildste trakterings is skerpikj\u00f8t, gerypte, windgedroogte skaapvleis wat effens taai is. die droogskuur, bekend as \u2019n hjallur, is \u2019n standaardkenmerk in baie faro\u00ebse huise, veral in die klein nedersettings. ander tradisionele kosse is r\u00e6st kj\u00f8t (half-gedroogte skaapvleis) en r\u00e6stur fiskur (gerypte vis). \u2019n ander faro\u00ebse spesialiteit is grind og spik (loodswalvisvleis en -spek). \u2019n soortgelyke vleis/spekdis gemaak met harslag is garnat\u00e1lg. in die vorige eeu het die vleis en spek van \u2019n loodswalvis kos vir \u2019n lang tyd voorsien. vars vis en seevo\u00ebls soos die faro\u00ebse papegaaiduiker en sy eiers, maak ook \u2019n groot deel uit van die plaaslike dieet. gedroogde vis word ook graag ge\u00ebet.\ndaar is een brouery genaamd f\u00f6roya bj\u00f3r wat sedert 1888 bier maak wat hoofsaaklik na ysland en denemarke uitgevoer word. \u2019n plaaslike spesialiteit is fredrikk, \u2019n spesiale brousel wat in n\u00f3lsoy gemaak word. die produksie van sterk alkohol soos snaps word nie op die eilande toegelaat nie, daarom word die faro\u00ebse brandewyn aqua vita in die buiteland gemaak.\nsedert die besetting deur die britte het die faro\u00ebrs al hoe meer britse kos begin eet, veral vis-en-tjips en lekkergoed wat in winkels regoor die eiland te vinde is.\n\n\n=== walvisjag ===\ndaar is rekords van dryfjagte in die eilande wat tot 1584 terugdateer. dit word deur faro\u00ebse owerhede beheer maar nie deur die internasionale walvisjagkommissie nie aangesien daar nie ooreenstemming is oor die kommissie se wetlike outoroteit om klein walvisagtiges te jag nie. honderde langvinloodswalvisse (globicephala malaena) word jaarliks hoofsaaklik gedurende die somer doodgemaak. die jagtogte, wat grindadr\u00e1p genoem word, is nie-kommersieel en word deur \u2019n gemeenskap georganiseer; dit beteken dat enigeen daaraan kan deelneem. die jagters omsingel eers die loodswalvisse in \u2019n groot halfsirkel van bote. daarna dryf hulle die walvisse stadig in \u2019n baai of die vlakwater van \u2019n fjord. wanneer \u2019n walvis in die vlak water is, word \u2019n haak in sy luggat gehaak sodat die dier aan wal getrek kan word. sodra die dier op land is, of in kniediep water ge\u00efmmobiliseer is, word \u2019n snit dwarsoor die bokant naby die luggat gemaak om die kop gedeeltelik af te sny. die dooie dier word dan verder aan wal gesleep  nadat die oorblywende walvisse op dieselfde manier doodgemaak is.sommige faro\u00ebrs beskou die jagtogte as \u2019n belangrike deel van hulle kultuur en geskiedenis. diereregtegroepe, soos die sea shepherd-organisasie kritiseer dit egter as wreed en onnodig, terwyl die jagters meen dat die meeste joernaliste nie genoegsame kennis van die vangmetode of die ekonomiese betekenis ten toon stel nie. sea shepherd-organisasie het \u2019n veldtog in die faro\u00ebreilande geloods, bekend as operation ferocious isles. op hul webblad noem hulle dat \u201csoveel as 1 000 bedreigde langvinloodswalvisse jaarliks brutaal doodgemaak word in die faro\u00ebreilande. die slagting vind hoofsaaklik gedurende die somermaande plaas gedurende sogenaamde \u201ctradisionele\u201d gemeenskapsjagte waarna die plaaslike bewoners verwys as grindadr\u00e1p of eenvoudig die maling. hierdie aktiwiteit moet egter genoem word wat dit werklik is \u2014 massaslagting.\u201dhierdie grindadr\u00e1p is wettig en verskaf kos aan baie mense in die faro\u00ebreilande.\n\n\n=== sport ===\ndie faro\u00ebreilande ding mee in die tweejaarlikse eilandspele wat in 1989 daar plaasgevind het. tien sokkerspanne ding mee om die faro\u00ebreilande premierliga, tans op nommer 51 volgens uefa se liga-ko\u00ebffisi\u00ebnt. die faro\u00ebreilande is \u2019n volle lid van uefa en die faro\u00ebreilande se nasioanle sokkerspan ding mee in die kwalifiserende wedstryde vir die uefa europese sokkerkampioenskap. die faro\u00ebreilande is ook \u2019n volle lid van fifa en ding daarom ook mee in die kwalifiserende rondes vir die sokker-w\u00eareldbeker. die land het sy heel eerste mededingende wedstryd gewen toe hulle die span van oostenryk met 1-0 geklop het in \u2019n kwalifiserende wedstryd vir die 1992-uefa europa-beker. op 7 junie 2011 het die faro\u00ebreilande sy eerste oorwinning in die uefa europa-beker se kwalifiserende ronde in 16 jaar gekry deur die span van estland met 2-0 in toftir te wen. die faro\u00ebreilande ding ook mee in die paralimpiese spele maar het nog nie aan die olimpiese spele deelgeneem nie aangesien hy daar saam met denemarke moet deelneem.\n\n\n=== handewerk ===\nhekel is \u2019n tradisionele handwerk. die mees kenmerkende eienskape van faro\u00ebse kanttjalies is die midde-agter knoopplaatvorm. elke tjalie bestaan uit twee driehoekige sypanele, \u2019n trapesiumvormige rugknoopplaat, \u2019n rantafverking en \u2019n skouervorm.\n\n\n== openbare vakansiedae ==\n\n\n== dorpe ==\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== sien ook ==\ntale van die faro\u00ebreilande\n\n\n== verwysings ==\n\n\n== bronnelys ==\nalgemeen(en)  \"faroe islands\". encyclop\u00e6dia britannica. besoek op 21 julie 2023.\n(en)  \"faroe islands\". central intelligence agency. besoek op 21 julie 2023.\n\n\n== verdere leesstof ==\n(en)  irvine, david edward guthrie. 1982. seaweed of the faroes 1: the flora. bull. br. mus. nat. hist. (bot.)  10(3): 109\u2013131.\n(en)  tittley, i., farnham, w.f. and gray, p.w.g. 1982. seaweeds of the faroes 2: sheltered fjords and sounds. bull. br. mus. nat. hist. (bot.) 10: 133\u2013151.\n(de)  alexander wachter: f\u00e4r\u00f6er selbst entdecken. edition elch, offenbach am main 2002. isbn 3-85862-155-2.\n\n\n== eksterne skakels ==\nregering(en)  the government of the faroe islands \u2013 the prime minister's office\n(en)  nasionale biblioteek van die faro\u00ebreilandealgemene inligting(en)  faro\u00ebreilande geargiveer 6 mei 2019 op wayback machine by die cia w\u00eareldfeiteboek\n(en)  faro\u00ebreilande geargiveer 7 september 2015 op wayback machine by ucb libraries govpubs\n(en)  faro\u00ebereilande geargiveer 23 julie 2012 op wayback machine by open directory project\n(en)  wikiatlas van die faro\u00ebreilandetoerisme(en)  toerisme-inligting oor faro\u00ebreilande op wikivoyage\n(en)  visit faroe islands \u2013 amptelike webtuiste van die faro\u00ebreilande se toerismekantoor\n(en)  amptelike webtuiste van die nordiese huis in die faro\u00ebreilande\n(en)  new york times magazine, 25 maart 2007: into the mystical unreal reality of the faroe islandsmedia(en)  youtube.com/phantom power films: faroe islands \u2013 the connected nation (skotse dokument\u00ear)\n(en)  youtube.com/danny rest: the faroe islands (dokument\u00ear)ander(en)  vifanord \u2013 \u2019n virtuele biblioteek vir noord-europese studies"