"sir anthony charles lynton \"tony\" blair, f\u00f6dd 6 maj 1953 i edinburgh, skottland, \u00e4r en brittisk advokat och politiker (labour) som var storbritanniens premi\u00e4rminister 1997\u20132007. blair blev ledare f\u00f6r det brittiska labourpartiet i juli 1994 efter f\u00f6retr\u00e4daren, john smiths, pl\u00f6tsliga bortg\u00e5ng. under blairs ledning vann partiet en jordskredsseger i parlamentsvalet i storbritannien 1997, och gjorde d\u00e4rmed slut p\u00e5 arton \u00e5r av konservativt styre. blair \u00e4r den premi\u00e4rminister fr\u00e5n labour som har suttit l\u00e4ngst, den ende person som har lett partiet till tre p\u00e5 varandra f\u00f6ljande valsegrar och den ende labourpolitiker som har suttit flera hela perioder i rad som premi\u00e4rminister. \ntillsammans med gordon brown och peter mandelson har blair b\u00e5de \u00e4rats och kritiserats f\u00f6r att ha f\u00f6rflyttat labourpartiet till den politiska mitten i brittisk politik. han har anv\u00e4nt termen \"nya labour\" (\"new labour\") f\u00f6r att urskilja sin marknadsv\u00e4nliga politik fr\u00e5n den mer kollektivistiska politik som partiet hade f\u00f6retr\u00e4tt tidigare. i sina offentliga uttalanden har blair f\u00f6rs\u00f6kt k\u00e4nneteckna sin politiska filosofi som \"modern socialdemokrati\" och \"den tredje v\u00e4gen\".\ninom inrikespolitiken har blair \u00f6kat de offentliga utgifterna f\u00f6r v\u00e5rd och utbildning kraftigt, och genomf\u00f6rt kontroversiella strukturreformer p\u00e5 dessa omr\u00e5den. under blairs tid vid makten har ocks\u00e5 minimil\u00f6n inf\u00f6rts, samt konstitutionella reformer s\u00e5som sj\u00e4lvstyre f\u00f6r skottland och wales, och framsteg har skett i fredsprocessen i nordirland.\nefter attentaten den 11 september 2001 dominerades blairs politiska agenda av utrikespolitik. blair st\u00f6dde starkt ett antal delar av usa:s utrikespolitik, s\u00e4rskilt genom att delta i invasionerna i afghanistan 2001 och irak 2003. han m\u00f6tte kraftig kritik f\u00f6r detta. de faktauppgifter om iraks eventuella innehav av massf\u00f6rst\u00f6relsevapen som han \u00e5beropade och som senare visade sig falska fick m\u00e5nga att uppfatta honom som o\u00e4rlig. kritiken uppstod \u00e4ven f\u00f6r hans inblandning i bombningar av jugoslavien 1999 d\u00e5 han st\u00f6dde den kosovoalbanska u\u00e7k-gerillan.\nden 10 maj 2007 tillk\u00e4nnagav han i sin valkrets sedgefield att han skulle avg\u00e5 som partiledare, och att hans sista dag som premi\u00e4rminister skulle bli 27 juni 2007.\n\n\n== bakgrund och familjeliv ==\ntony blair f\u00f6ddes vid queen mary maternity home i edinburgh i skottland, som andre son till leo och hazel blair (f\u00f6dd corscadden). leo blair var utom\u00e4ktenskaplig son till tv\u00e5 engelska sk\u00e5despelare, charles parsons och mary augusta ridgway bridson, medan hazel corscaddens sl\u00e4kt var protestanter fr\u00e5n county donegal p\u00e5 irland. han har en \u00e4ldre bror, william blair, som \u00e4r barrister och queen's counsel (qc), och en yngre syster, sarah. blair tillbringade de f\u00f6rsta 19 m\u00e5naderna av sitt liv i familjens hem i paisley terrace i willowbrae-omr\u00e5det i edinburgh. under denna period arbetade hans far som bitr\u00e4dande skatteinspekt\u00f6r medan han ocks\u00e5 l\u00e4ste till en juristexamen (ll.m.) vid edinburghs universitet. hans familj tillbringade tre och ett halvt \u00e5r p\u00e5 1950-talet i adelaide i australien, d\u00e4r hans far var lektor i juridik vid universitetet. familjen blair bodde ganska n\u00e4ra universitetet, i f\u00f6rorten dulwich.\nfamiljen \u00e5terv\u00e4nde till storbritannien i slutet av 1950-talet, och levde en tid med hazel blairs f\u00f6r\u00e4ldrar i deras hem i stepps, n\u00e4ra glasgow. blair tillbringade resten av sin barndom i durham i england. hans far var d\u00e5 lektor vid durhams universitet. efter att ha g\u00e5tt i skolan chorister school i durham l\u00e4ste blair vid internatskolan fettes college, en k\u00e4nd friskola i edinburgh, d\u00e4r han tr\u00e4ffade charlie falconer, som han senare utn\u00e4mnde till lordkansler.\n\nefter att han g\u00e5tt p\u00e5 fettes tillbringade blair ett \u00e5r i london, d\u00e4r han f\u00f6rs\u00f6kte bli rockmusikpromotor, innan han b\u00f6rjade studera juridik vid st john's college p\u00e5 oxfords universitet. n\u00e4r han var student spelade han gitarr och sj\u00f6ng i ett rockband som hette ugly rumours. efter att han tagit examen vid oxford blev blair medlem av lincoln's inn, tog plats som advokatl\u00e4rling och m\u00f6tte sin blivande fru, cherie booth (dotter till sk\u00e5despelaren tony booth) vid det advokatkontor som grundats av derry irvine (som skulle bli blairs f\u00f6rste lordkansler). hans biograf rentoul h\u00e4vdar att enligt blairs v\u00e4nner bland advokaterna brydde han sig mindre om vilket parti han tillh\u00f6rde \u00e4n sin m\u00e5ls\u00e4ttning att bli premi\u00e4rminister.\nblair gifte sig med booth, en ut\u00f6vande katolik och blivande queen's counsel 29 mars 1980. de har fyra barn, euan, nicky, kathryn och leo.\nfast\u00e4n makarna blair har sagt att de \u00f6nskar skydda sina barn fr\u00e5n medierna, har euans och nickys skolg\u00e5ng blivit en politiskt kontroversiell fr\u00e5ga. b\u00e5da gick i den katolska london oratory school, som hade blivit kritiserad av v\u00e4nsterinriktade personer f\u00f6r vad som uppfattades som elitism i dess urvalsprocedurer. makarna blair valde denna skola hellre \u00e4n en katolsk skola i det labourstyrda islington, d\u00e4r de bodde d\u00e5. tony blair p\u00e5pekade dock att han var den f\u00f6rste premi\u00e4rministern under efterkrigstiden som hade skickat sina barn till statligt finansierade skolor, ist\u00e4llet f\u00f6r oberoende skolor. det v\u00e4ckte ytterligare kritik fr\u00e5n v\u00e4nster n\u00e4r det avsl\u00f6jades att euan mottog privatundervisning fr\u00e5n de anst\u00e4llda p\u00e5 den avgiftsbelagda skolan westminster school.\nblair bodde p\u00e5 richmond avenue i islington, london under \u00e5ren f\u00f6re tilltr\u00e4det som premi\u00e4rminister.\n\n\n== tidig politisk karri\u00e4r ==\nblair gick med i labourpartiet kort efter att han tog examen i oxford 1975. under b\u00f6rjan av 1980-talet var han aktiv i partiet i hackney i nord\u00f6stra london, d\u00e4r han lierade sig med den \"mjuka v\u00e4nstern\" (\"soft left\") i partiet. han f\u00f6rs\u00f6kte utan framg\u00e5ng bli nominerad som kandidat till kommunfullm\u00e4ktige (hackney borough council). genom sin sv\u00e4rfar, sk\u00e5despelaren tony booth, kontaktade han parlamentsledamoten f\u00f6r labour tom pendry f\u00f6r att be om hj\u00e4lp med en parlamentskarri\u00e4r. pendry visade honom runt i underhuset och gav honom r\u00e5det att st\u00e4lla upp f\u00f6r nominering till kandidat i det kommande fyllnadsvalet i den s\u00e4kra konservativa valkretsen beaconsfield, d\u00e4r pendry k\u00e4nde en ledande medlem av partiets lokalavdelning. blair uts\u00e5gs till kandidat. han fick endast 10 % av r\u00f6sterna, men han imponerade p\u00e5 labours partiledare michael foot och fick en profil inom partiet. blair beskrev sig sj\u00e4lv som socialist under denna period. ett brev som han skrev till foot i juli 1982, och som kom att publiceras i juni 2006, ger en indikation om att hans politiska \u00e5sikter vid denna tid l\u00e5g n\u00e4ra foot, dvs till v\u00e4nster inom partiet.1983 uppt\u00e4ckte blair att den nyligen bildade valkretsen sedgefield, i n\u00e4rheten av det omr\u00e5de d\u00e4r han hade vuxit upp i durham, inte hade n\u00e5gon labourkandidat. flera sittande parlamentsledam\u00f6ter som blivit uttr\u00e4ngda av \u00e4ndringar i valkretsindelningen var intresserade av att bli nominerade f\u00f6r att kandidera i valkretsen. blair fann en lokalavdelning som inte hade gjort n\u00e5gon nominering och ordnade ett bes\u00f6k hos dem. med avg\u00f6rande st\u00f6d fr\u00e5n john burton fick han deras st\u00f6d och blev inskriven p\u00e5 nomineringslistan i sista stund och vann nomineringen p\u00e5 bekostnad av den sittande parlamentsledamoten les huckfield. burton blev senare blairs agent och en av hans mest betrodda och l\u00e5ngvariga allierade.\nblairs vallitteratur i valet 1983 st\u00e4llde sig bakom den tydligt v\u00e4nsterinriktade politik som labourpartiet f\u00f6respr\u00e5kade i b\u00f6rjan av 1980-talet. han f\u00f6respr\u00e5kade att storbritannien skulle l\u00e4mna eg, trots att han tidigare sagt till sin partiavdelning att han personligen var f\u00f6r fortsatt medlemskap. han st\u00f6dde ocks\u00e5 ensidig k\u00e4rnvapennedrustning, och var vid den tiden medlem av campaign for nuclear disarmament. sedgefield var en s\u00e4ker valkrets f\u00f6r labour och blair valdes trots att valet i landet som helhet var en stor tillbakag\u00e5ng f\u00f6r partiet.\nblair sade i sitt jungfrutal i underhuset 6 juli 1983: \"jag \u00e4r socialist inte d\u00e4rf\u00f6r att jag har l\u00e4st en l\u00e4robok som har f\u00e5ngat mitt intellektuella tycke, inte heller av tankl\u00f6s tradition, utan d\u00e4rf\u00f6r att jag tror att socialismen, n\u00e4r den \u00e4r som b\u00e4st, n\u00e4rmast motsvarar en existens som \u00e4r b\u00e5de rationell och moralisk. den st\u00e5r f\u00f6r samarbete, inte konfrontation, f\u00f6r gemenskap, inte fruktan. den st\u00e5r f\u00f6r j\u00e4mlikhet.\" labourpartiet beskriver sig i sin stadga som ett demokratiskt socialistiskt parti, i st\u00e4llet f\u00f6r att kalla sig f\u00f6r ett socialdemokratiskt parti \u2013 blair organiserade sj\u00e4lv denna deklaration om att f\u00f6rtydliga att labour \u00e4r ett socialistiskt parti n\u00e4r han hanterade f\u00f6r\u00e4ndringen av partiprogrammets fj\u00e4rde klausul.\n\n\n== i opposition ==\nn\u00e4r han v\u00e4l blivit vald steg blair hastigt upp\u00e5t, och fick sin f\u00f6rsta utn\u00e4mning till skuggregeringen 1984 som assisterande finanstalesman. han beg\u00e4rde en unders\u00f6kning av bank of englands beslut att r\u00e4dda den kollapsade johnson matthey bank i oktober 1985, och generade regeringen genom att hitta en rapport fr\u00e5n eg som var kritisk mot storbritanniens ekonomiska politik och som hade undertecknats av en medlem av den konservativa regeringen. vid denna tid hade blair anslutit sig till de reformv\u00e4nliga delarna av partiet, under ledning av partiledaren neil kinnock, och befordrades efter valet 1987 till gruppen f\u00f6r handels- och industrifr\u00e5gor i skuggregeringen som talesman i fr\u00e5gor om finansdistriktet city of london. 1987 kandiderade han till skuggkabinettet och fick 77 r\u00f6ster.\nefter b\u00f6rskraschen i oktober 1987 h\u00f6jde blair sin profil ytterligare n\u00e4r han kritiserade traders som \"inkompetenta\" och \"moraliskt tvivelaktiga\". han protesterade ocks\u00e5 mot den underm\u00e5liga servicen f\u00f6r sm\u00e5investerare p\u00e5 londonb\u00f6rsen. 1988 blev blair medlem av skuggkabinettet som skuggenergiminister, och f\u00f6ljande \u00e5r blev han skuggarbetsmarknadsminister. p\u00e5 denna post ins\u00e5g han att labourpartiets st\u00f6d f\u00f6r den framv\u00e4xande europeiska \"sociala stadgan\" i fr\u00e5ga om arbetsr\u00e4tt innebar att partiet m\u00e5ste \u00f6verge sitt traditionella st\u00f6d f\u00f6r modellen d\u00e4r arbetsgivare och fack p\u00e5 en arbetsplats kunde komma \u00f6verens om att alla anst\u00e4llda m\u00e5ste vara fackanslutna, s\u00e5 kallad closed shop. han tillk\u00e4nnagav denna \u00e4ndring i december 1989, till v\u00e4nsterflygelns ilska. som ung och tv-m\u00e4ssig medlem av skuggkabinettet gavs blair en framtr\u00e4dande roll av partiets director of communications, peter mandelson. hans f\u00f6rsta st\u00f6rre tal, vid partikongressen 1990, blev dock generande, d\u00e5 han talade f\u00f6r fort och tappade bort sig i sina anteckningar.\nunder perioden f\u00f6re valet 1992 arbetade blair p\u00e5 att modernisera labours image. han hade ansvaret f\u00f6r att utveckla det kontroversiella f\u00f6rslaget om minimil\u00f6n.\nn\u00e4r neil kinnock avgick som partiledare efter labours fj\u00e4rde valf\u00f6rlust i rad blev blair skugginrikesminister under den nye partiledaren john smith. labourpartiet ans\u00e5gs vid denna tid allm\u00e4nt som svagt i kriminalpolitiken och blair arbetade f\u00f6r att f\u00f6r\u00e4ndra detta: han accepterade att antalet f\u00e5ngar kunde beh\u00f6va \u00f6ka, och beklagade sig \u00f6ver f\u00f6rlusten av en \"gemenskapsk\u00e4nsla\"  (sense of community), som han var beredd att \u00e5tminstone delvis skylla p\u00e5 \"1960-talsliberalism\". \u00e5 andra sidan talade han f\u00f6r att s\u00e4nka minimi\u00e5ldern f\u00f6r homosexuella samlag till 16 \u00e5r, som f\u00f6r heterosexuella samlag, och motsatte sig d\u00f6dsstraff. han definierade sin politik, med ett uttryck som formulerats av gordon brown, som \"tough on crime, tough on the causes of crime\".\njohn smith dog pl\u00f6tsligt 1994 av en hj\u00e4rtattack. blair besegrade john prescott och margaret beckett i det f\u00f6ljande partiledarvalet.\n\n\n=== blair och gordon brown ===\nefter partiledaren john smiths d\u00f6d 1994 s\u00e5gs b\u00e5de blair och gordon brown som m\u00f6jliga kandidater till partiledarposten. de hade kommit \u00f6verens om att inte kandidera mot varandra, och brown hade tidigare ansetts som \u00f6verordnade av de tv\u00e5. brown uppfattade detta som att blair borde l\u00e4mna plats \u00e5t honom, men det visade sig snart att blair hade starkare st\u00f6d bland folket. p\u00e5 restaurangen granita i islington den 31 maj kom brown \u00f6verens med blair om att inte kandidera i partiledarvalet. han f\u00f6rstod det som att blair gick med p\u00e5 att i geng\u00e4ld avg\u00e5 som partiledare efter en best\u00e4md tid, men blair har alltid f\u00f6rnekat att han gjorde n\u00e5gon s\u00e5dan \u00f6verenskommelse.\ndet har ocks\u00e5 h\u00e4vdats att blair, medan han var premi\u00e4rminister, gav fler indikationer (och till och med l\u00f6ften) till brown om att avg\u00e5 till f\u00f6rm\u00e5n f\u00f6r brown vid specificerade tidpunkter. oavsett om dessa uppgifter \u00e4r riktiga gjorde blairs l\u00e5ngvariga v\u00e4gran att avg\u00e5 f\u00f6rh\u00e5llandet mellan honom och brown f\u00f6rbittrat. tidvis uppges vice premi\u00e4rminister john prescott ha agerat som deras \"\u00e4ktenskapsr\u00e5dgivare\". en annan aspekt av det politiska f\u00f6rh\u00e5llandet mellan blair och brown \u00e4r den exceptionella frihet som blair fr\u00e5n b\u00f6rjan av sin \u00e4mbetstid gav finansministern p\u00e5 den ekonomiska politikens omr\u00e5de.\n\n\n=== ledare f\u00f6r labourpartiet ===\nblair tillk\u00e4nnagav vid slutet av sitt tal vid partikongressen 1994 att han \u00e4mnade ers\u00e4tta partiprogrammets fj\u00e4rde paragraf med ett nytt uttalande om partiets m\u00e5l och v\u00e4rderingar. fj\u00e4rde paragrafen inneh\u00f6ll partiets uttalade uppslutning bakom \"gemensamt \u00e4gande av produktionsmedlen\", vilket allm\u00e4nt tolkades som att syfta p\u00e5 fullskalig nationalisering. paragrafen ersattes med ett uttalande om att partiet f\u00f6retr\u00e4der demokratisk socialism. en specialkongress antog denna symboliskt viktiga \u00e4ndring i april 1995.\nblair reviderade ocks\u00e5 partiets politik p\u00e5 ett s\u00e4tt som st\u00e4rkte bilden av labour som kompetent och modernt; han anv\u00e4nde termen \"nya labour\" (\"new labour\") f\u00f6r att skilja partiet fr\u00e5n dess f\u00f6rflutna.  \nfast\u00e4n omdaningen v\u00e4ckte mycket kritik kunde den \u00e4nd\u00e5 framg\u00e5ngsrikt f\u00f6r\u00e4ndra bilden av partiet bland allm\u00e4nheten. vid partikongressen 1996 sade blair att hans tre fr\u00e4msta prioriteringar n\u00e4r han kommit till makten skulle vara \"utbildning, utbildning och utbildning\".\n\n\n=== valseger 1997 ===\nhj\u00e4lpta av john majors konservativa regerings impopularitet (bland annat p\u00e5 grund av den djupa splittringen inom partiet i eu-fr\u00e5gan), vann \"nya labour\" en jordskredsseger i valet 1997 och tony blair blev den yngste personen p\u00e5 premi\u00e4rministerposten sedan lord liverpool 1812.\n\n\n== mandatperiod som premi\u00e4rminister ==\nblair blev premi\u00e4rminister f\u00f6rsta g\u00e5ngen den 2 maj 1997. blair \u00e4r den premi\u00e4rminister fr\u00e5n labour som har suttit l\u00e4ngst, den ende person som har lett partiet till tre p\u00e5 varandra f\u00f6ljande valsegrar och den ende labourpolitiker som har suttit flera hela perioder i rad som premi\u00e4rminister. han har b\u00e5de \u00e4rats och kritiserats f\u00f6r att ha f\u00f6rflyttat labourpartiet till den politiska mitten i brittisk politik. han har anv\u00e4nt termen \"nya labour\" (\"new labour\") f\u00f6r att urskilja sin marknadsv\u00e4nliga politik fr\u00e5n den mer kollektivistiska politik som partiet hade f\u00f6retr\u00e4tt tidigare.\ninom inrikespolitiken har blair \u00f6kat de offentliga utgifterna f\u00f6r v\u00e5rd och utbildning kraftigt, och genomf\u00f6rt kontroversiella strukturreformer p\u00e5 dessa omr\u00e5den. under blairs tid vid makten har ocks\u00e5 minimil\u00f6n inf\u00f6rts, samt konstitutionella reformer s\u00e5som sj\u00e4lvstyre f\u00f6r skottland och wales, och framsteg har skett i fredsprocessen i nordirland.\nen av de f\u00f6rsta kriser blair fick hantera, i augusti 1997, var prinsessan dianas d\u00f6d. d\u00e5 kungahuset v\u00e4grade h\u00e5lla en statsbegravning trots att folket ville det fick blair drottningen elizabeth ii att f\u00f6rst\u00e5 vikten av detta och att hennes ovilja gjorde kungahuset impopul\u00e4rt. den kaotiska veckan mellan dianas d\u00f6d och hennes begravning har blivit f\u00f6rem\u00e5l f\u00f6r spelfilm (the queen). blairs uttalande om att diana var \"folkets prinsessa\" v\u00e4ckte stor genklang. \nblair \u00e5tervaldes 2001 och 2005, i sig en bedrift eftersom ingen annan socialdemokratisk premi\u00e4rminister tidigare lyckats med det i storbritannien.\n\n\n=== kriget mot terrorn och invasionen av irak ===\nsedan kriget mot terrorn inleddes 2001 kom en betydande del av blairs politiska agenda att domineras av utrikespolitik. blair har givit starkt st\u00f6d till ett antal delar av usa:s utrikespolitik, s\u00e4rskilt genom att entusiastiskt st\u00f6dja invasionen av afghanistan 2001 och irakinvasionen 2003. han har m\u00f6tt kraftig kritik som en f\u00f6ljd av detta, och s\u00e4rskilt de omst\u00e4ndigheter under vilka han f\u00f6rde storbritannien i krig i irak har f\u00e5tt m\u00e5nga motst\u00e5ndare mot kriget att uppfatta honom som o\u00e4rlig.orsaken till kriget mot irak var saddam husseins p\u00e5st\u00e5dda innehav av massf\u00f6rst\u00f6relsevapen. kriget minskade blairs popularitet bland det brittiska folket, och gav honom det mindre smickrande epitetet tony bliar (n\u00e5gra massf\u00f6rst\u00f6relsevapen hittades n\u00e4mligen aldrig). 2004 f\u00f6rs\u00f6kte den walesiske parlamentsledamoten adam price (plaid cymru) att st\u00e4lla tony blair inf\u00f6r riksr\u00e4tt f\u00f6r att ha ljugit om orsaken till irakkriget. samma \u00e5r v\u00e4ckte \u00e4ven universitetsreformer och f\u00f6rbudet mot den klassiska r\u00e4vjakten protester.\nden sju\u00e5riga offentliga utredningen av invasionen, den s\u00e5 kallade chilcot-rapporten, publicerad 2016, slog fast att blairs argumentation f\u00f6r en invasion av irak var baserad p\u00e5 \u00f6vertygelse snarare \u00e4n p\u00e5 de fakta som storbritanniens underr\u00e4ttelsetj\u00e4nster f\u00f6rs\u00e5g honom med, och d\u00e4rmed \u00f6verdrev blair farligheten hos saddam husseins regim. utredningen konstaterade ocks\u00e5 att invasionen inte var den \"sista utv\u00e4g\" som blair presenterade den som, utan att handlingsalternativ fanns.\n\n\n=== valseger och bakslag i parlamentet 2005 ===\n\ni parlamentsvalet i maj 2005 kunde tony blair, inte minst tack vare den brittiska ekonomins styrka, beh\u00e5lla den politiska makten, om \u00e4n med en kraftigt beskuren parlamentarisk majoritet, och ombildade d\u00e4refter regeringen. bland annat fick den, i samband med den s\u00e5 kallade kelly-aff\u00e4ren, tidigare starkt kritiserade f\u00f6rsvarsministern geoff hoon l\u00e4mna regeringen f\u00f6r posten som \"inpiskare\" i underhuset. inf\u00f6r valet 2005 hade blair tillk\u00e4nnagivit att det skulle bli hans sista valr\u00f6relse.\nden 7 juli 2005 drabbades london av de v\u00e4rsta terrord\u00e5den sedan blitzen, utf\u00f6rda av islamistiska sj\u00e4lvmordsbombare med anknytning till al-qaida, varefter blairs st\u00e4llning i opinionen kom att st\u00e4rkas. detta hindrade dock inte att hans minskade auktoritet som premi\u00e4rminister uppenbarades redan samma h\u00f6st, d\u00e5 hans f\u00f6rslag till nya antiterrorlagar r\u00f6stades ner av parlamentet den 9 november 2005 \u2013 hans f\u00f6rsta politiska nederlag sedan tilltr\u00e4det som premi\u00e4rminister 1997.\n\n\n=== dalande opinionsst\u00f6d ===\ni maj 2006 rapporterade the daily telegraph att blairs personliga st\u00f6d i opinionen hade sjunkit till 26 procent, vilket innebar att han hade blivit den mest impopul\u00e4re labourpremi\u00e4rministern efter andra v\u00e4rldskriget. av alla brittiska premi\u00e4rministrar har endast margaret thatcher och john major f\u00e5tt l\u00e4gre popularitetssiffror.  blair hade tidigare haft det h\u00f6gsta st\u00f6det i opinionen av alla brittiska premi\u00e4rministrar, under m\u00e5naderna efter att han tilltr\u00e4tt 1997. samma m\u00e5nad ombildades den brittiska regeringen, d\u00e5 bland annat utrikesminister jack straw fick tr\u00e4da tillbaka till f\u00f6rm\u00e5n f\u00f6r margaret beckett och den tidigare f\u00f6rsvarsministern hoon, nu med ansvar f\u00f6r europafr\u00e5gorna.\ni december 2006 f\u00f6rh\u00f6rdes blair kort, som den f\u00f6rsta brittiska premi\u00e4rministern n\u00e5gonsin att ha blivit f\u00f6rh\u00f6rd av polis under sin tid vid makten. f\u00f6rh\u00f6ret g\u00e4llde blairs nominering av personer som hade l\u00e5nat ut pengar till labourpartiet till p\u00e4rsv\u00e4rdighet.\ni slutet av sin \u00e4mbetsperiod lyckades blair tillsammans med irlands regering och nordirl\u00e4ndska politiker skapa en regering i nordirland d\u00e4r protestanter och katoliker styrde tillsammans efter valet som h\u00f6lls v\u00e5ren 2007.\n\n\n=== utrikespolitik ===\n\n\n==== f\u00f6rh\u00e5llande till usa ====\nblair hade en n\u00e4ra relation med bill clinton under dennes presidentperiod, och har senare bildat en stark politisk allians med george w. bush, framf\u00f6r allt p\u00e5 utrikespolitikens omr\u00e5de. vid ett tillf\u00e4lle beskrevs blair av nelson mandela som \"usa:s utrikesminister\". blair har ocks\u00e5 ofta kallats \"bushs kn\u00e4hund.\"bush har \u00e5 sin sida hyllat blair och storbritannien. i sitt tal efter 11 september-attackerna sade han exempelvis att \"usa har ingen sannare v\u00e4n \u00e4n storbritannien\". alliansen mellan bush och blair har skadat blairs anseende allvarligt i m\u00e5nga britters \u00f6gon.\n\n\n==== mellan\u00f6sternpolitik och f\u00f6rbindelser med israel ====\n2006 fick blair kraftig kritik f\u00f6r att han inte efterfr\u00e5gade vapenvila i konflikten mellan israel och libanon. andra medlemmar av hans regering kritiserade israel \u00f6ppet.\nblair var drivande tillsammans med bushadministrationen att invadera irak och st\u00f6rta saddam husseins regering 2003 p\u00e5 grund av hotet fr\u00e5n iraks p\u00e5st\u00e5dda massf\u00f6rst\u00f6relsevapen. han har sedan invasionen kontinuerligt h\u00e4vdat att det var r\u00e4tt att invadera landet oavsett om det fanns massf\u00f6rst\u00f6relsevapen eller inte. samtidigt gav blair starkt st\u00f6d till de usa-v\u00e4nliga diktaturerna i resten av mellan\u00f6stern, inklusive de som kollapsade till f\u00f6ljd av arabiska v\u00e5ren. bland annat kallade han 2011 egyptens f\u00f6rre president hosni mubarak f\u00f6r \"en kraft f\u00f6r det goda\".\n\n\n=== avg\u00e5ng ===\nden 2 maj 2007 tillk\u00e4nnagav tony blair att han skulle avg\u00e5 som premi\u00e4rminister inom n\u00e5gra veckor. han gav ocks\u00e5 sitt st\u00f6d till gordon brown som sin eftertr\u00e4dare. den 10 maj tillk\u00e4nnagav blair i ett tal i sin valkrets sedgefield att han \u00e4mnade avg\u00e5 som partiledare och som premi\u00e4rminister. till dess kvarstod han som premi\u00e4rminister och st\u00e4llf\u00f6retr\u00e4dande partiledare tills en eftertr\u00e4dare har valts av partiet. den 24 juni 2007 l\u00e4mnade blair \u00f6ver partiledarposten till gordon brown, och den 27 juni avgick han som premi\u00e4rminister. samma dag tillk\u00e4nnagavs att blair blev utn\u00e4mnd till s\u00e4ndebud f\u00f6r den s\u00e5 kallade mellan\u00f6sternkvartetten (fn, eu, usa och ryssland) med avsikt att framf\u00f6rhandla fred mellan israeler och palestinier, och att han l\u00e4mnade sin plats i underhuset.\n\n\n== f\u00f6rh\u00e5llande till medierna ==\nblairs insatser som parlamentariker har v\u00e4rderats olika, men han \u00e4r allm\u00e4nt erk\u00e4nd som mycket skicklig p\u00e5 att framtr\u00e4da i medierna, d\u00e4r han framst\u00e5r som modern, karismatisk, informell och v\u00e4ltalig. hans mest k\u00e4nda tv-framtr\u00e4dande \u00e4r kanske efter prinsessan dianas d\u00f6d i augusti 1997, d\u00e5 han hyllade henne som \"folkets prinsessa\".\nefter att blair kom till makten 1997 gav han sin pressekreterare en framskjuten roll, och beteckningen \"premi\u00e4rministerns officielle talesman\" (dessa tv\u00e5 roller har senare blivit \u00e5tskilda). blairs f\u00f6rste officielle talesman var alastair campbell, som hade denna roll fr\u00e5n maj 1997 till 8 juni 2001. campbell fick ett rykte om sig som l\u00f6msk och machiavellisk, och b\u00e5de blair och campbell har ofta kritiserats eller satiriserats f\u00f6r flitig anv\u00e4ndning av \"spin\" och mediehanteringstekniker.\n\n\n== f\u00f6rh\u00e5llande till parlamentet och regeringen ==\nblair f\u00f6r\u00e4ndrade parlamentets arbetss\u00e4tt mycket. en av hans f\u00f6rsta \u00e5tg\u00e4rder var att byta ut de tv\u00e5 15 minuter l\u00e5nga sessioner d\u00e4r premi\u00e4rministern fr\u00e5gas ut av underhuset, prime minister's questions, en p\u00e5 tisdagar och en p\u00e5 torsdagar varje vecka, mot en enda 30-minuterssession p\u00e5 onsdagen. denna reform sades ha lett till st\u00f6rre effektivitet, men har kritiserats f\u00f6r att vara ett s\u00e4tt att g\u00f6ra det l\u00e4ttare f\u00f6r premi\u00e4rministern att f\u00f6rbereda sig. f\u00f6rutom dessa fr\u00e5gestunder har blair h\u00e5llit m\u00e5natliga presskonferenser, d\u00e4r han besvarar fr\u00e5gor i ett mindre konfrontativt sammanhang \u00e4n i underhuset. andra reformer som har genomf\u00f6rts \u00e4r bland annat att parlamentets arbetstider \u00e4ndrats f\u00f6r att l\u00e5ta parlamentet fungera mer aff\u00e4rsm\u00e4ssigt.\nblair uppfattades ibland som att inte tillr\u00e4ckligt uppm\u00e4rksamma synpunkter fr\u00e5n vare sig sina egna kollegor i regeringen eller underhuset. han kritiserades ibland f\u00f6r att ha en stil som inte passar en regeringschef i ett parlamentariskt system, utan mer en president och statschef.\n\n\n== efter avg\u00e5ngen ==\n\n\n=== s\u00e4ndebud f\u00f6r mellan\u00f6sternkvartetten ===\ndirekt efter sin avg\u00e5ng fr\u00e5n premi\u00e4rministerposten upptog tony blair en diplomatisk post som officiellt s\u00e4ndebud f\u00f6r mellan\u00f6sternkvartetten f\u00f6r att n\u00e5 en l\u00f6sning p\u00e5 israel\u2013palestina-konflikten. enligt george w bush, som st\u00f6dde valet av blair f\u00f6r denna uppgift, st\u00f6ddes f\u00f6rslaget av b\u00e5da parter i konflikten.\n\n\n=== intressen i n\u00e4ringslivet ===\ni januari 2008 blev blair ocks\u00e5 r\u00e5dgivare till bankj\u00e4tten jpmorgan chase samt f\u00f6rs\u00e4kringsbolaget zurich insurance group. han b\u00f6rjade ocks\u00e5 h\u00e5lla f\u00f6rel\u00e4sningar, d\u00e4r han kunde tj\u00e4na upp till 250 000 pund f\u00f6r en 90 minuters f\u00f6rel\u00e4sning. han skapade ocks\u00e5 konsultfirman tony blair associates genom vilken han erbj\u00f6d expertr\u00e5dgivning om ekonomiska trender och politiska reformer. enligt f\u00f6retaget f\u00e5r blair sj\u00e4lv ingen del av vinsterna, som ska g\u00e5 till arbete om tro, klimatf\u00f6r\u00e4ndring och utveckling i afrika, men med kunder s\u00e5som den auktorit\u00e4ra regeringen i kazakstan har blair beskyllts f\u00f6r att g\u00f6ra vinst p\u00e5 aff\u00e4rer med l\u00e4nder med allvarliga demokratiska brister. fr\u00e5gor om intressekonflikter r\u00f6rande hans konsultfirma och hans roll som mellan\u00f6sternkvartettens s\u00e4ndebud har ocks\u00e5 st\u00e4llts.\n\n\n=== senare politiska st\u00e4llningstaganden ===\nblair har \u00e4ven f\u00e5tt f\u00f6rsvara de mer kontroversiella besluten som han fattade som premi\u00e4rminister som har aktualiserats p\u00e5 senare \u00e5r, bland annat i samband med arabiska v\u00e5ren. efter den kraftiga eskalationen av upproret i irak i b\u00f6rjan av 2014, med markanta framg\u00e5ngar f\u00f6r al-qaidainspirerade islamiska staten i irak och levanten mot bakgrund av inb\u00f6rdeskriget i syrien, f\u00f6rsvarade tony blair \u00e4nnu en g\u00e5ng invasionen av irak 2003 och menade att det inte hade n\u00e5gon som helst koppling till senare instabilitet i landet. blair menade att upproret i irak hade kunnat st\u00e4vjas om v\u00e4stmakterna ocks\u00e5 hade invaderat syrien och st\u00f6rtat det landets regering. han uppmanade till en ny krigsinsats i irak i samarbete med usa och ocks\u00e5 en direkt milit\u00e4r inblandning i syrien f\u00f6r att skydda europa mot potentiella, framtida terrorattentat.\n\n\n== privatliv ==\n\n\n=== blairs kristna tro ===\nblair har s\u00e4llan talat offentligt om sin tro, men han identifierades under sin premi\u00e4rministertid som anglokatolik, det vill s\u00e4ga medlem av den h\u00f6gkyrkliga grenen av engelska kyrkan, med sympatier f\u00f6r katolska kyrkan. hans fru cherie booth \u00e4r ut\u00f6vande katolik, och blair deltog i katolska m\u00e4ssor.\nden 21 december 2007 konverterade blair till katolicismen vid en m\u00e4ssa ledd av kardinal murphy-o'connor. han hade d\u00e5 varit en regelbunden kyrkobes\u00f6kare i katolska kyrkan. eftersom premi\u00e4rministern formellt utser biskopar till anglikanska kyrkogemenskapen, ans\u00e5gs konverteringen inte vara l\u00e4mplig tidigare. religion var ocks\u00e5 n\u00e5got som han undvek att tala om som politiker, f\u00f6r att inte tas f\u00f6r en \"kn\u00e4ppg\u00f6k\".\n\n\n== politisk \u00f6versikt ==\n\n\n=== relationer med labourpartiet ===\nblairs synbara ovilja att best\u00e4mma ett datum f\u00f6r sin avg\u00e5ng kritiserades av brittisk press och parlamentsledam\u00f6ter.\nsamtidigt som blairs regering inf\u00f6rde sociala \u00e5tg\u00e4rder som st\u00f6ddes av partiets v\u00e4nsterflygel, s\u00e5som minimil\u00f6n och \u00e5tg\u00e4rder mot fattigdom bland barn, anses blair i ekonomiska fr\u00e5gor st\u00e5 till h\u00f6ger om en stor del av partiet. blair hade ett gott f\u00f6rh\u00e5llande med margaret thatcher och fr\u00e5gade vid vissa tillf\u00e4llen henne om r\u00e5d..\nvilken st\u00e4llning tony blair intar p\u00e5 den politiska skalan \u00e4r omdiskuterat. m\u00e5nga britter skulle placera honom i mitten. hans parti \u00e4r socialistiskt och av konservativa anses han st\u00e5 till v\u00e4nster om mitten. vissa parlamentsledam\u00f6ter fr\u00e5n labour och andra v\u00e4nsterinriktade kritiker skulle \u00e4nd\u00e5 placera honom till h\u00f6ger om mitten. blair satte s\u00e4llan s\u00e5dana etiketter p\u00e5 sig sj\u00e4lv, men f\u00f6re valet 1997 lovade han att nya labour skulle styra \"fr\u00e5n den radikala mitten\", och han har beskrivit sig sj\u00e4lv som \"socialdemokrat\".\n\n\n=== exempel p\u00e5 f\u00f6rd politik och \u00f6vriga st\u00e4llningstaganden ===\nen summering av blairs politik ger en bild av sv\u00e5righeten att definiera honom politiskt. han h\u00f6jde skatter, genomf\u00f6rde f\u00f6rdelningspolitiska \u00e5tg\u00e4rder, inf\u00f6rde minimil\u00f6n och vissa nya r\u00e4ttigheter f\u00f6r arbetstagare (samtidigt som margaret thatchers lagstiftning avseende fackf\u00f6reningar beh\u00f6lls), genomf\u00f6rde betydande konstitutionella reformer, verkade f\u00f6r nya r\u00e4ttigheter f\u00f6r homosexuella med en lag om civila partnerskap och undertecknade f\u00f6rdrag som integrerade storbritannien n\u00e4rmare med \u00f6vriga eu. han st\u00f6dde ocks\u00e5 starkt george w. bushs utrikespolitik (samtidigt som han uppges ha f\u00f6rs\u00f6kt ut\u00f6va ett mildrande inflytande p\u00e5 honom) och d\u00e4rf\u00f6r har blairs styre karakteriserats som en interventionistisk utrikespolitik, och han inf\u00f6rde betydande marknadsbaserade reformer i utbildnings- och sjukv\u00e5rdssektorerna, inf\u00f6rde avgifter f\u00f6r universitetsstudier, f\u00f6rs\u00f6kte reducera vissa sorters sociala utbetalningar och inf\u00f6rde h\u00e5rda antiterrorismlagar och lagstiftning om identitetskort.\nden 11 november 2011 publicerades blairs artikel \"my take: 10 dos and don'ts for religion\" p\u00e5 cnn:s webbplats. den ger tio exempel p\u00e5 hur blair menar att samh\u00e4llet b\u00f6r och inte b\u00f6r f\u00f6rh\u00e5lla sig till olika religioner och minoriter. bland annat h\u00e4vdar blair att man ska lyssna till religi\u00f6sa r\u00f6ster om sociala, politiska och ekonomiska fr\u00e5gor, och till\u00e5ta m\u00e4nniskor att r\u00e4ttf\u00e4rdiga sina \u00e5sikter p\u00e5 religi\u00f6sa grunder om man vill. han menar ocks\u00e5 att man ej b\u00f6r till\u00e5ta religi\u00f6sa friskolor som inte f\u00f6ljer den nationella l\u00e4roplanen. artikeln \u00e4r baserad p\u00e5 det tal han h\u00f6ll samma dag som ber\u00f6rde varf\u00f6r skyddet av religionsfriheten \u00e4r s\u00e4rskilt viktigt f\u00f6r alla demokratier.\n\n\n== memoarer ==\ntony blair har skrivit en memoarbok, vilken p\u00e5 svenska f\u00e5tt namnet \"tony blair: mitt liv, min resa\". i boken beskriver blair sin relation till andra politiska ledare, s\u00e5som bill clinton, george bush, angela merkel, jacques chirac och nicholas sarkozy. irakkriget, som han skriver att han inte \u00e5ngrar, f\u00e5r stort utrymme och likas\u00e5 den konfliktfyllda relationen mellan honom sj\u00e4lv och den d\u00e5varande finansministern gordon brown. inrikespolitiskt hade blair en stor ambition att f\u00f6r\u00e4ndra labour n\u00e4r han kom till makten 1997, vilket han ocks\u00e5 beskriver i boken. parallellt med detta inneh\u00e5ller memoarboken ocks\u00e5 en hel del personligt och familjerelaterat.\n\n\n== utm\u00e4rkelser ==\n kongressens guldmedalj, 2003\n presidentens frihetsmedalj, 2009\n gyllene frihetsmedaljen, 2010\n strumpebandsorden, 2022\n\n\n== bibliografi ==\nblair, tony (2003). iraq's weapons of mass destruction: the assessment of the british government diane publishing, isbn 0-7567-3102-x\nblair, tony (2002). the courage of our convictions fabian society, isbn 0-7163-0603-4\nblair, tony (2000). superpower: not superstate? (federal trust european essays) federal trust for education & research, isbn 1-903403-25-1\nblair, tony (1998). the third way: new politics for the new century fabian society, isbn 0-7163-0588-7\nblair, tony (1998). leading the way: new vision for local government institute for public policy research, isbn 1-86030-075-8\nblair, tony (1997). new britain: my vision of a young country basic books, isbn 0-8133-3338-5\nblair, tony (1995). let us face the future fabian society, isbn 0-7163-0571-2\nblair, tony (1994). what price safe society? fabian society, isbn 0-7163-0562-3\nblair, tony (1994). socialism fabian society, isbn 0-7163-0565-8\n\n\n== referenser ==\n\n\n=== noter ===\n\n\n=== webbk\u00e4llor ===\nden h\u00e4r artikeln \u00e4r helt eller delvis baserad p\u00e5 material fr\u00e5n engelskspr\u00e5kiga wikipedia.\n\n\n== litteratur ==\nleo abse. tony blair: the man behind the smile. robson books. isbn 1-86105-364-9 \nbeckett, f. & hencke, d. (2004). the blairs and their court, aurum press, isbn 1-84513-024-3\n\u2015\u2015\u2015. tony blair: the man who lost his smile. robson books. isbn 1-86105-698-2 \ntony blair (1998). iain dale. red. the blair necessities: tony blair book of quotations. robson books. isbn 1-86105-139-5 \n\u2015\u2015\u2015 (2004). paul richards. red. tony blair: in his own words. politico's publishing. isbn 1-84275-089-5 \nphilip gould (1999). the unfinished revolution: how the modernisers saved the labour party. abacus. isbn 0-349-11177-4 \njames naughtie. the rivals: the intimate story of a political marriage. fourth estate. isbn 1-84115-473-3 \n\u2015\u2015\u2015 (2004). the accidental american: tony blair and the presidency. macmillan. isbn 1-4050-5001-2 \nandrew rawnsley (2000). servants of the people: the inside story of new labour. hamish hamilton. isbn 0-241-14029-3 \n\u2015\u2015\u2015. servants of the people: the inside story of new labour. penguin books. isbn 0-14-027850-8 \njohn rentoul (2001). tony blair: prime minister. isbn 0-316-85496-4 \npeter riddell (2004). the unfulfilled prime minister: tony blair and the end of optimism. isbn 1-84275-113-1 \nanthony seldon (2004). blair. free press. isbn 0-7432-3211-9 \nclare short (2004). an honourable deception? new labour, iraq, and the misuse of power. free press. isbn 0-7432-6392-8 \nphilip stephens (2004). tony blair: the making of a world leader. viking books. isbn 0-670-03300-6 \n\n\n== externa l\u00e4nkar ==\n\n wikimedia commons har media som r\u00f6r tony blair.\n wikinews har nyheter relaterade till tony blair."