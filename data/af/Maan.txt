"hierdie bladsy verwys na die aarde se maan. vir ander mane in die sonnestelsel, sien natuurlike satelliet.die maan is die enigste natuurlike satelliet van die aarde. sy deursnee is \u2019n kwart van die aarde s\u2019n (vergelykbaar met die deursnee van australi\u00eb) en dit is dus die grootste natuurlike satelliet in die sonnestelsel in vergelyking met die grootte van sy planeet. die maan is die vyfde grootste natuurlike satelliet in die sonnestelsel, n\u00e1 ganumedes, kallisto en io (jupiter) en titaan (saturnus). dit het geen ander amptelike naam as \"die maan\" nie, alhoewel dit soms luna (latyn vir \"maan\") genoem word om dit te onderskei van die algemene term \"maan\". luna (soms ook diana) is die romeinse godin van die maan, diere en jag. haar tradisionele simbool is die groeiende of halfmaan.\n\ndie maan het nie \u2019n beduidende atmosfeer, hidrosfeer of magneetveld nie en die swaartekrag op sy oppervlak is omtrent \u2019n sesde van di\u00e9 op aarde (0,1654 g). die gebrek aan \u2019n atmosfeer verseker ook dat die maan se oppervlak in sy oorspronklike toestand bewaar bly. waterys is in die permanente skadu's van kraters naby die suidpool aanwesig.die maan se gemiddelde afstand van die aarde af is 384 400 km, wat sowat 30 keer die aarde se deursnee is. die verste afstand wat dit bereik, is sowat 407 000 km en een van die kortste afstande \u2013 soos bereik in 2005 en 2007 \u2013 is 357 290 km. die kortste afstand wat ooit gemeet is, is 356 000 km.\nweens die kleiner afstand lyk die skyf van die volmaan net so groot soos di\u00e9 van die groter, maar verder gele\u00eb son (sy afstand van die aarde is 150 miljoen km). hierdie toevallige ooreenkoms het tot die gesamentlike verering van die maan en son in baie kulture gelei; dit beteken egter ook dat die maan vir \u2019n aardse waarnemer die sonskyf tydens \u2019n algehele sonsverduistering heeltemal kan bedek.\ndie maan se wentelbaan om die aarde het \u2019n sideriese tydperk van 27,3 dae en \u2019n sinodiese tydperk van 29,5 dae. die aarde en maan is deur hulle wedersydse swaartekrag in \u2019n sinchroniese rotasie; dit beteken die maan se rotasie om sy eie as duur net so lank as die sinodiese tydperk en daarom is net die een kant van die maan altyd na die aarde gedraai. tog is 59% van die totale oppervlak van die maan van die aarde af sigbaar vanwe\u00eb wisselings in perspektief (sy librasie).aangesien die aarde se massa sowat 81 keer so groot as di\u00e9 van die maan is, l\u00ea die twee liggame se massamiddelpunt sowat 1 700 km onder die aarde se oppervlak. die swaartekraginvloed van die maan veroorsaak die aarde se getye en be\u00efnvloed die lengte van \u2019n dag op aarde.\ndie kant van die maan wat na die aarde gedraai is, word gekenmerk deur donker vulkaniese marias (se\u00eb), wat die ruimtes vul tussen die helder antieke hooglande en prominente impakkraters. die maan se oppervlak weerkaats redelik min lig; omtrent dieselfde as uitgetrapte teer. omdat dit direkte sonlig weerkaats, kontrasteer dit egter teen die relatief donker naglug en het dit \u2019n groot skynbare grootte wanneer dit van die aarde af gesien word. dit is dus die helderste voorwerp in die lug naas die son. \ndie eerste mensgemaakte voorwerp wat die maan bereik het, was die sowjetunie se onbemande loena 2 in 1959; dit is gevolg deur die eerste suksesvolle sagte landing deur loena 9 in 1966. die eerste suksesvolle bemande ruimtetuig wat op die maan geland het, was die vsa se apollo 11; in die apollo-program het ses bemande landings tussen 1969 en 1972 plaasgevind. di\u00e9 en ander, onbemande tuie het maanrotse na die aarde teruggebring wat in besonderhede bestudeer is om \u2019n begrip te ontwikkel van die maan se oorsprong, interne struktuur en daaropvolgende geskiedenis; die algemeens aanvaarde hipotese is dat die maan sowat 4,51 miljard jaar gelede, kort n\u00e1 die aarde, gevorm het uit die puin van \u2019n reusebotsing tussen ons planeet en \u2019n hipotetiese voorwerp omtrent so groot soos mars met die naam theia. \n\n\n== ontstaan ==\nwetenskaplikes het tans geen eenparige verklaring vir die oorsprong van die maan nie. sommige deskundiges beweer die maan is uit die vroe\u00eb aarde geskeur, toe dit nog uit gedeeltelik gesmelte gesteentes bestaan het. die bekken van die stille oseaan (pasifiese bekken) word volgens hierdie teorie as die oorspronggebied van die maan beskou \u2013 hierdie verklaring word gesteun deur die feit dat die samestelling van die maan min of meer met di\u00e9 van die aardkors - en mantelgesteentes ooreenstem. die pasifiese bekken het egter eerder deur die verskuiwing van die aarde se landmassas ontstaan.\n\nvolgens 'n tweede teorie word die maan beskou as 'n klein planeet wat lank gelede deur die aarde aangetrek en in \u2019n wentelbaan vasgevang is. tog sou die maan se wentelbaan dan eerder ellipties moes wees en nie kringvormig nie. dit is ook twyfelagtig of 'n groot satelliet soos die maan werklik deur 'n planeet vasgevang sou kon word.\n'n derde hipotese stel voor die maan is baie vroeg van die vinnig roterende aarde geskei deur 'n soort \"pirouette-effek\".\n'n vierde verklaring is dat die aarde en die maan gelyktydig uit 'n oerwolk ontwikkel het en gevolglik as 'n dubbelplaneetstelsel beskou moet word.\n'n vyfde en deesdae die algemeens aanvaarde teorie is die botsingshipotese: dat die maan uit \u2019n botsing tussen die jong aarde en \u2019n planeet omtrent so groot soos mars ontstaan het. daarvolgens het die planeet, wat theia genoem word, die aarde skrams getref en stukke lawa van albei vormende planete die lug ingeskiet. di\u00e9 stukke het afgekoel en \u00f3f een maan gevorm \u00f3f twee liggame wat eindelik versmelt het om die maan te vorm.dit word deesdae as onwaarskynlik beskou dat die aarde en maan gelyktydig uit dieselfde gas- en stofwolke gevorm is. hoewel 'n aantal elemente soos aluminium, kalsium, silikoon, yster, suurstof, titaan en magnesium op albei voorkom, wyk die verhoudings sterk van mekaar af en is daar opvallend min koolstof en yster op die maan. die lae digtheid van die maan \u2013 slegs 60% van di\u00e9 van die aarde \u2013 word aan hierdie afwykende samestelling toegeskryf. die ouderdom van gesteentes wat deur ruimtevaarders aarde toe gebring is, is volgens radioaktiewe datering bepaal. die jongste gesteente is basaltiese rots uit die maria, wat sowat 3,1 miljard jare gelede ontstaan het, terwyl die oudste monsters uit die hooglandgebiede sowat 4,6 miljard jare oud is \u2013 omtrent so oud soos die aarde.\n\n\n=== ontleding van gesteentemonsters ===\ngedurende die landing van apollo 11 is net sowat 21 kg maangesteentes vir wetenskaplike ontleding ingesamel, maar die vyf volgende landings het altesaam 382 kg opgelewer. tydens die laaste landing, van apollo 17 in desember 1972, het die eerste wetenskaplike op die maan, die geoloog harrison schmitt, 110 kg maangesteentes versamel.\nmeer as die helfte van die gesteentemonsters word tans in lugdigte houers op 'n nasa-terrein in houston bewaar om deur toekomstige generasies navorsers met nuwe ontledingsmetodes bestudeer te word. nogtans het die monsters, wat reeds ondersoek is, verrassende resultate opgelewer. die gesteente se ouderdom \u2013 soos hier bo beskryf \u2013 maak van die materiaal \"bewysstukke\" uit die ontstaantydperk van ons sonnestelsel. op die aarde is daar geen soortgelyke ou gesteentemateriaal meer te vinde nie \u2013 as gevolg van verwering en die bestendige vorming van nuwe gesteentes het dit lankal verdwyn. die maan word dus deur wetenskaplikes as 'n \"geologiese museum\" beskou.\ndie jonger gesteentemonsters is in die maan se donker gebiede ingesamel \u2013 die maria wat selfs van die aarde af met die blote oog sigbaar is en gedurende die apollo-sendings as reusagtige impakkraters van astero\u00efdes en komete ge\u00efdentifiseer is. hierdie kraters is later weer deur vulkaniese basaltlawa uit die maan se binneste opgevul om die huidige donker maria met hul opvallend gladde oppervlakke te vorm. die maan se basaltlawa verskil hoegenaamd nie van soortgelyke aardse gesteentes nie.\ndie ouer gesteentemonsters uit die helder gebiede van die maan dui daarop dat die maan tydens sy vroe\u00eb geskiedenis sowat 4,5 miljard jare gelede deur baie ho\u00eb temperature gekenmerk is en vervolgens vinnig afgekoel het. kort n\u00e1 sy ontstaan het hy dus reeds oor 'n soliede kors van helder minerale beskik. hierdie kors is op die lange duur deur 'n groot aantal astero\u00efde- en komeetbotsings tot die huidige lewelose oppervlak omskep wat met rotse en klippe besaai l\u00ea.\nvolgens die chemies-mineralogiese ontleding van die gesteentemonsters was daar nooit groot hoeveelhede water en gasse op die maan nie \u2013 sodoende het die aarde se satelliet ook nooit oor 'n atmosfeer beskik nie. 'n nuwe, onbekende mineraal \u2013 'n oksied van yster, magnesium en titaan wat ter ere van die eerste mense op die maan, armstrong, aldrin en collins, \"armacoliet\" gedoop  is \u2013 is later ook op die aarde gevind. die ontleding het aanleiding tot die botsingshipotese gegee.\n\n\n== interne struktuur ==\ndie maan is \u2019n gedifferensieerde liggaam. dit beteken nes by die aarde kan \u2019n geochemies afsonderlike kors, mantel en kern onderskei word. dit is die tweede digste natuurlike satelliet in die sonnestelsel, naas io. dit het egter \u2019n klein binnekern met \u2019n radius van tot net 240 km wat solied en ysterryk is, en \u2019n vloeibare buitekern wat hoofsaaklik uit vloeibare yster bestaan met \u2019n radius van rofweg 300 km. om die kern is \u2019n gedeeltelik gesmelte grenslaag met \u2019n radius van omtrent 500 km.hierdie struktuur het vermoedelik ontwikkel deur die kristalopbreking van \u2019n globale oseaan van magma kort n\u00e1 die maan se vorming 4,5 miljard jaar gelede. nadat sowat driekwart van die magma-oseaan gekristalliseer het, het minerale met \u2019n laer digtheid gevorm en na bo gedryf om \u2019n kors te vorm. di\u00e9 kors bevat meer yster as die aarde s\u2019n en is sowat 50 km dik.\n\n\n=== samestelling van kors ===\nten opsigte van sy samestelling lyk die maan se kors baie soos di\u00e9 van aardse basalt. dit bestaan uit aluminiumsilikate en kalsium-, yster-, magnesium- en ander metaaloksiede asook niemetale en gasse.\n\n\n== fisiese eienskappe ==\n\n\n=== oppervlak ===\nanders as die aarde het die maan feitlik geen magneetveld of atmosfeer wat as \u2019n soort beskerming teen kosmiese deeltjies en sonstraling kan dien nie; sy geskroeide oppervlak is gevolglik met kraters besaai. die oppervlak is hoofsaaklik bedek met fyn korreltjies glasagtige, verharde basalt, obsidiaan en ander gesteentes.\n\n\n==== topografie ====\ndie maan se sigbaarste topografiese eienskap is die reusagtige suidpool-aitkenbekken aan die agterkant wat sowat 2 240 km breed is; dit is die grootste krater op die maan en die tweede grootste bevestigde impakkrater in die sonnestelsel. teen 13 km diep is sy bodem die laagste punt op die oppervlak.die hoogste punte op die oppervlak is reg noordoos daarvan, en daar is al voorgestel dit is verdik deur die skuins vormingsimpak wat die suidpool-aitkenbekken veroorsaak het. ander groot impakkraters soos die maria imbrium, serenitatis, crisium, smythii en orientale is ook baie diep en het ho\u00eb rande. die oppervlak aan die maan se agterkant is gemiddeld sowat 1,9 km ho\u00ebr as di\u00e9 aan die voorkant.\ndie ontdekking van breukkranse deur die lunar reconnaissance orbiter dui daarop dat die maan in die afgelope miljard jaar gekrimp het, met sowat 90 m. soortgelyke krimpingsverskynsels kom op mercurius voor. in die onlangse bestudering van meer as 12 000 foto's wat die orbiter geneem het, is waargeneem mare frigoris naby die noordpool, \u2019n groot bekken wat as geologies onaktief beskou is, is besig om te kraak en skuif. omdat die maan nie tektoniese plate het nie, geskied sy tektoniese aktiwiteit langsaam en ontwikkel krake namate dit oor die jare hitte verloor.\n\n\n==== vulkaniese verskynsels ====\ndie donker en relatief plat maanvlaktes, wat duidelik met die blote oog gesien kan word, word \"maria\" (latyn vir \"se\u00eb\"; enkelvoud: \"mare\") genoem omdat eens geglo is hulle is vol water; dit is nou bekend dat hulle groot poele verharde, antieke basaltlawa is. hoewel soortgelyk aan basalte op aarde, bevat maanbasalte meer yster en geen minerale wat deur water verander is nie. die meeste van di\u00e9 lawa het in die laagtes ingevloei wat met impakkraters verbind word. verskeie geologiese provinsies wat skildvulkane bevat, word binne-in die maria aan die maan se voorkant aangetref.\nfeitlik al die maria is aan die voorkant van die maan; dit bedek sowat 31% van die oppervlak daar, in vergelyking met 2% aan die agterkant. dit is vermoedelik vanwe\u00eb die konsentrasie van hitteproduserende elemente onder die kors aan die voorkant, soos gesien met gammastraalspektroskopie, wat kon veroorsaak het dat die onderliggende mantel warm geword, gedeeltelik gesmelt, na die oppervlak gestyg en uitgebars het. die meeste van die maan se mare-basalte het in die imbriese periode, 3-3,5 miljard jaar gelede, uitgebars, hoewel met radiometings vasgestel is sommige is tot 4,2 miljard jaar oud. in 2006 het \u2019n studie van die ina-krater getoon geriffelde, redelik stofvrye verskynsels vanwe\u00eb die gebrek aan erosie deur invallende puin, is blykbaar net 2 miljoen jaar oud. maanskuddings en gasvrystellings dui ook op \u2019n mate van voortgesette maanaktiwiteit.in 2014 het nasa aangekondig daar is \"wydverspreide getuienis van vulkanisme toe die maan jonk was\" op 70 onre\u00eblmatige mare-kolle wat deur die lunar reconnaissance orbiter ge\u00efdentifiseer is; daarvan was sommige jonger as 50 miljoen jaar. dit hou die moontlikheid in van \u2019n veel warmer maanmantel as wat voorheen aanvaar is, ten minste aan die voorkant waar die diep kors aansienlik warmer is vanwe\u00eb die groter konsentrasie van radioaktiewe elemente. kort tevore is bewyse gelewer van basaltiese vulkanisme van 2-10 miljoen jaar jonger in die krater lowell in die mare orientale, wat in die oorgangsone tussen die voor- en agterkant van die maan l\u00ea. \u2019n aanvanklik warmer mantel en/of plaaslike verryking van hitteproduserende elemente in die mantel kon verantwoordelik gewees het vir verlengde aktiwiteit ook aan die agterkant in die mare orientale.die ligter streke van die maan word terrae, of hooglande, genoem omdat hulle ho\u00ebr as die meeste maria is. hulle dateer van 4,4 miljard jaar gelede. in teenstelling met berge op die aarde, is geen van di\u00e9 op die maan sover bekend deur tektoniese aktiwiteit gevorm nie.die konsentrasie van maria aan die voorkant van die maan weerspie\u00ebl waarskynlik die aansienlik dikker kors van die hooglande aan die agterkant, wat gevorm kon gewees het in \u2019n botsing teen \u2019n stadige spoed teen \u2019n tweede maan van die aarde \u2019n paar tienmiljoene jare n\u00e1 hulle vorming.\n\n\n==== impakkraters ====\ndie ander groot geologiese proses wat die maan se oppervlak be\u00efnvloed het, is die vorming van impakkraters toe astero\u00efdes en komete teen die oppervlak gebots het. daar is na raming sowat 300 000 kraters wat bre\u00ebr as 1 km is net aan die voorkant van die maan. die maan se geologiese tydskaal is gebaseer op die prominentste impakvoorvalle, insluitende die nectaris, laer imbrium en orientale \u2013 strukture wat gekenmerk word deur veelvoudige ringe opgeligte materiaal tussen honderde en duisende kilometers breed. die gebrek aan \u2019n beduidende atmosfeer en weer- en onlangse geologiese prosesse beteken baie van di\u00e9 kraters bly goed behoue. hoewel net \u2019n paar bekkens met veelvoudige ringe definitief gedateer is, is hulle nuttig om relatiewe tydperke daar te stel. omdat impakkraters teen \u2019n feitlik konstante tempo vermeerder, kan die getal kraters per eenheidsoppervlak getel word om die ouderdom van die oppervlak te bepaal. die radiometriese ouderdomme van rotse wat deur \u2019n impak gesmelt is en wat gedurende die apollo-sendings versamel is, is tussen 3,8 en 4,1 miljard jaar: dit is gebruik om \u2019n groot bombardement van impakte voor te stel.op die maan se oppervlak l\u00ea \u2019n laag deeltjies wat deur impakte veroorsaak is en oor die jare verder opgebreek het, bekend as regoliet. die fyner regoliet, die maangrond van silikondioksiedglas, het \u2019n tekstuur soortgelyk aan di\u00e9 van sneeu en die reuk van gebruikte buskruit.die regoliet van ouer oppervlakke is gewoonlik dikker as di\u00e9 van jonger oppervlakke; dit wissel in dikte van 10-20 km op die hooglande tot 3-5 km in die maria. onder die fyn regoliet is die \"megaregoliet\", \u2019n laag fyn opgebreekte bodemrots van baie kilometers dik.\n\n\n==== teenwoordigheid van water ====\nvloeibare water kan nie op die maanoppervlak voortbestaan nie. wanneer water aan sonstraling blootgestel word, ontbind dit vinnig deur \u2019n proses bekend as fotolise en raak dit in die ruimte verlore. sedert die 1960's het wetenskaplikes egter geteoretiseer dat waterys \u00f3f agtergelaat kan word deur komete wat teen die maan bots \u00f3f vervaardig kan word deur die reaksie van suurstofryke maanrotse en waterstof van die sonwind wat spore van water by een van die pole kan agterlaat in koue kraters wat permanent in skaduwees l\u00ea. volgens rekenaarsimulasies kan tot 14 000 km2 van die oppervlak in permanente skadu's l\u00ea. die teenwoordigheid van bruikbare hoeveelhede water is \u2019n belangrike faktor in die moontlike kostedoeltreffende omskepping van die maan in \u2019n bewoonbare gebied; die vervoer van water van die aarde af sal te duur wees.in die jare sedertdien is tekens van water wel op die maanoppervlak ontdek. in 1994 het \u2019n radareksperiment deur die clementine-ruimtetuig die bestaan aangedui van klein, bevrore kolle water naby die oppervlak. latere radarwaarnemings het egter daarop gedui dit kan rotse wees wat uit jong impakkraters geskiet is. in 1998 het die neutronspektrometer aan boord van die lunar prospector-ruimtetuig gewys ho\u00eb konsentrasies waterstof is teenwoordig in die boonste meter regoliet naby die poolstreke. stukkies vulkaniese lawa wat aan boord van apollo 15 teruggebring is aarde toe, het klein hoeveelhede water in hulle binnekant bevat.die chandrayaan-1-ruimtetuig van 2008 het sedertdien die bestaan van oppervlakwaterys bevestig. die spektrometer wat gebruik is, het absorpsielyne wat algemeen van waterstof is, in weerkaatste sonlig ontdek en dit het bewyse gelewer van groot hoeveelhede waterys op die oppervlak. die konsentrasies is moontlik tot 1 000 dele per miljoen. die indirekte beligting van streke in die skadu het in 2018 bevestig daar is waterys binne \u2019n breedteligging van 20\u00b0 van albei pole. in 2009 het lcross \u2019n voorwerp van 2 300 kg teen \u2019n poolkrater laat bots wat permanent in die skadu l\u00ea en minstens 100 kg water ontdek in \u2019n pluim materiaal wat opgeskiet het.ontledings van die bevindings van die moon mineralogy mapper (m3) het in augustus 2018 vir die eerste keer \"definitiewe bewyse\" van waterys op die maanoppervlak onthul. die ysneerslae is by die noord- \u00e9n suidpool ontdek, hoewel dit volopper is in die suide, waar water vasgevang is in kraters en skeure wat permanent in die skadu is en dus teen die son beskut is.in oktober 2020 het sterrekundiges die waarneming aangekondig van molekul\u00eare water op die sonverligte maanoppervlak deur verskeie onafhanklike ruimtetuie, insluitende die stratospheric observatory for infrared astronomy (sofia).\n\n\n=== swaarteveld ===\ndie swaarteveld van die maan is gemeet deur die doppler-verskuiwings van radioseine te bestudeer wat deur ruimtetuie om die maan uitgestuur is. die belangrikste swaartekrageienskappe van die maan is maskons, groot positiewe swaartekragafwykings wat verbind word met sommige van die reusagtige impakkraters. die afwykings word deels veroorsaak deur digte mare-basaltlawavloei wat di\u00e9 bekkens vul. dit het \u2019n groot invloed op die wentelbaan van ruimtetuie om die maan. daar is \u2019n paar raaisels: lawavloei alleen kan nie al die swaartekragverskynsels verduidelik nie, en daar is van die maskons wat nie met mare-vulkanisme verband hou nie.\n\n\n=== magneetveld ===\ndie maan het \u2019n eksterne magneetveld van gewoonlik minder as 0,2 nanoteslas, of minder as \u2019n honderdduisendste van die aarde se magneetveld. die maan het nie op die oomblik \u2019n dipol\u00eare magneetveld nie en het net korsmagnetisering wat waarskynlik baie lank gelede ontstaan het. vroeg in sy geskiedenis, sowat 4 miljard jaar gelede, het sy magneetveld waarskynlik met di\u00e9 van die aarde vandag ooreengestem. hierdie vroe\u00eb veld het moontlik verdwyn nadat die maan se kern heeltemal gekristalliseer het.\n\n\n=== atmosfeer ===\ndie maan se atmosfeer is so dun, dit is feitlik \u2019n vakuum; dit het \u2019n totale massa van minder as 10 ton. die oppervlakdruk van hierdie klein massa is sowat 0,3 npa; dit wissel na gelang van die tyd van die dag. die bronne daarvan sluit in ontgassing en verstuiwing, \u2019n gevolg van die bombardement van die oppervlak deur sonwind-ione. elemente wat waargeneem word, sluit in natrium en kalium, wat deur verstuiwing voortgebring word (dit word ook in die atmosfeer van mercurius en io) aangetref); helium-4 en neon van die sonwind; en argon-40, radon-222 en polonium-210 vanwe\u00eb ontgassing nadat dit deur radioaktiewe verval in die kors en mantel geskep is. die afwesigheid van neutrale atome en molekules soos di\u00e9 van suurstof, stikstof, koolstof, waterstof en magnesium, wat in die regoliet teenwoordig is, word nie verstaan nie. waterdamp is deur chandrayaan-1 waargeneem en wissel volgens breedtegraad, met \u2019n maksimum by ~60-70 grade; dit word waarskynlik geskep deur die sublimasie van waterys in die regoliet. di\u00e9 gasse keer \u00f3f terug na die regoliet vanwe\u00eb die maan se swaartekrag \u00f3f raak in die ruimte verlore vanwe\u00eb sonstralingsdruk of, as hulle ge\u00efoniseer is, vanwe\u00eb die sonwind se magneetveld wat hulle wegvoer.\n\n\n==== stof ====\n\u2019n permanente, asimmetriese stofwolk kom om die maan voor; dit word geskep deur klein deeltjies afkomstig van komete. sowat 5 ton komeetdeeltjies tref die maan se oppervlak na raming elke 24 uur en skiet maanstof die lug in. die stof bly sowat 10 minute bo die maan \u2013 dit duur 5 minute om op te styg en 5 minute om weer terug te val. gemiddeld 120 kg stof is bo die maan teenwoordig en styg tot 100 km bo die oppervlak. die hoeveelheid stofdeeltjies bereik \u2019n hoogtepunt tydens die meteoorre\u00ebns geminides, quadrantides, noordelike taurides en omicron centaurides, wanneer die aarde (en die maan) deur komeetpuin beweeg. die wolk is asimmetries; dit is digter naby die grens tussen die maan se dag- en nagkant.\u2019n vroe\u00ebre, digter atmosfeer wat gevorm het uit gas wat tydens vulkaanuitbarstings uitgewerp is, is deur die sonwind weggevoer en het in die ruimte verdwyn.\n\n\n=== rotasie ===\ndie maan draai om sy eie as. omdat een so \u2019n omwenteling net so lank duur as wat dit die maan neem om sy wentelbaan om die aarde te voltooi, is die maan in \u2019n sinchroniese omwenteling om die aarde en wys dieselfde kant van die maan altyd na die aarde. \ndie rotasietydperk wissel na gelang van die verwysingsraamwerk. daar is sideriese rotasietydperke (of die sideriese dag, met betrekking tot die sterre) en sinodiese rotasietydperke (of die sinodiese dag, met betrekking tot die son). \u2019n maan-dag is \u2019n sinodiese dag.\nvanwe\u00eb die sinchroniese omwenteling stem die sideriese en sinodiese rotasietydperke ooreen met sideriese en sinodiese omwentelingstydperke (onderskeidelik 27,3 en 29,5 aarddae).\n\n\n==== verskillende maande ====\n\n\n=== seisoene ===\ndie maan se ashelling met betekking tot die sonnebaan is net 1,5424\u00b0, baie minder as die aarde se 23,44\u00b0. daarom wissel die maan se sonskyn baie minder per seisoen en speel topografiese detail \u2019n belangrike rol. uit foto's wat in 1994 deur die tuig clementine geneem is, blyk dit vier bergstreke aan die rand van die krater peary by die noordpool kan die hele dag verlig bly, wat beteken die son skyn permanent daar. geen sulke eienskappe kom by die suidpool voor nie. net so is daar dele onder in baie kraters by die pole wat permanent in die skaduwee is, en hierdie kraters van voortdurende donkerte is uiters koud. die lunar reconnaissance orbiter het die laagte somertemperature in kraters by die suidpool gemeet teen 35 k (-238 \u00b0c) en net 26 k (-247 \u00b0c) naby die wintersonstilstand in die noordpoolkrater hermite. dit is die koudste temperatuur wat nog deur \u2019n ruimtetuig in die sonnestelsel gemeet is, selfs kouer as op pluto se oppervlak. temperature op die maan sal dus grootliks wissel tussen verligte en skaduryke dele.\n\n\n== aarde-maanstelsel ==\n\n\t\t\t\n\t\t\t\n\t\t\n\n\n=== wentelbaan ===\ndie maan voltooi elke sowat 27,3 dae \u2019n volle wentelbaan om die aarde met betrekking tot die vaste sterre (sy sideriese tydperk). omdat die aarde terselfdertyd in \u2019n wentelbaan om die son beweeg, duur dit effens langer voordat dieselfde maanfase na die aarde wys \u2013 sowat 29,5 dae (sy sinodiese tydperk). anders as die meeste ander satelliete, is die vlak van die maan se wentelbaan nader aan die sonnebaanvlak as aan die aarde se ewenaarvlak. die maan se wentelbaan word op baie klein, komplekse en interaktiewe maniere effens deur die son en die aarde versteur. so roteer die maan se wentelbaanvlak geleidelik elke 18,61 jaar, en dit be\u00efnvloed ander aspekte van die maan se beweging. \n\n\n=== relatiewe grootte ===\ndie maan is \u2019n buitengewoon groot natuurlike satelliet in verhouding met die aarde: sy deursnee is meer as \u2019n kwart van die aarde s\u2019n en sy massa 1/81ste van di\u00e9 van die aarde. dit is die grootste satelliet in die sonnestelsel in verhouding met sy planeet, hoewel charon groter is in verhouding met die grootte van die dwergplaneet pluto, teen 1/9de van pluto se massa. die aarde en maan se barisentrum, of gemeenskaplike massamiddelpunt, l\u00ea 1 700 km (sowat \u2019n kwart van die aarde se radius) onder die aarde se oppervlak.\ndie aarde draai een keer in \u2019n sideriese maand om die aarde-maanbarisentrum, met 1/81ste van die spoed van die maan, of sowat 12,5 m per sekonde. di\u00e9 beweging word gesuperimponeer op die veel groter wentelbaan van die aarde om die son teen \u2019n snelheid van omtrent 30 km per sekonde.\ndie oppervlakte van die maan is effens kleiner as die gesamentlike oppervlakte van noord- en suid-amerika.\n\n\n=== voorkoms van die aarde af ===\ndie maan is in \u2019n sinchroniese omwenteling om die aarde; dit draai om sy eie as in dieselfde tyd as wat dit om die aarde wentel. dit lei daartoe dat dieselfde kant van die maan altyd na die aarde wys. vanwe\u00eb die uitwerking van librasie kan sowat 59% van die maan se oppervlak in werklikheid van die aarde af gesien word. die \"agterkant\" van die maan word dikwels die \"donker kant\" genoem, maar dit kry net soveel sonskyn as die \"voorkant\"; dit is elke 29,5 aarddae ten volle verlig. tydens donkermaan is die voorkant donker.\ndie maan het aanvanklik vinniger gedraai, maar sy rotasie het vroeg in sy geskiedenis verlangsaam en dit het in \u2019n sinchroniese wentelbaan gegaan vanwe\u00eb die wrywingseffekte wat verbind word met getyvervormings deur die aarde. mettertyd is die energie van die maan se rotasie om sy as in hitte omgesit, totdat daar geen rotasie van die maan relatief tot die aarde was nie. in 2016 het planet\u00eare wetenskaplikes in data wat lank tevore op nasa se lunar prospector-sending ingesamel is, twee waterstofryke streke (mees waarskynlik voormalige waterys) aan teenoorgestelde kant van die maan ontdek. hierdie twee kolle was vermoedelik die maan se pole miljarde jare gelede voordat dit in \u2019n sinchroniese wentelbaan gegaan het.die maan het \u2019n besonder lae albedo en weerkaats net effens meer lig as uitgetrapte teer. desondanks is dit die helderste voorwerp in die naglug naas die son. dit is deels vanwe\u00eb die seeligereffek; die maan is met kwartmaan net 1/10de so helder as met volmaan. die maan lyk ook helderder omdat die agtergrond so donker is. dit lyk ook groter wanneer dit naby die horison is, maar dit is \u2019n blote sielkundige effek, bekend as die maanillusie, wat in die 7de eeu v.c. al die eerste keer beskryf is. die volmaan se hoekdeursnee is (gemiddeld) sowat 0,52\u00b0 in die lug, rofweg dieselfde as die skynbare grootte van die son.\ndie maan se hoogste posisie met kulminasie wissel na gelang van die maanfase en tyd van die jaar. die volmaan is die hoogste in die lug tydens die winter (vir albei halfrondes). die ori\u00ebntasie van die sirkelmaan hang ook af van die breedteligging van die plek van waarneming; \u2019n waarnemer in die trope kan \u2019n glimlagvormige sekelmaan sien (met die punte wat boontoe wys). by die noordpool en die suidpool is die maan twee weke lank in elke 27,3 dae sigbaar. \ndie maan se afstand van die aarde af wissel van omtrent 356 400 km tot 406 700 km tydens onderskeidelik perigeum (naaste afstand) en apogeum (verste afstand). op 14 november 2016 was dit die naaste aan die aarde tydens volmaan sedert 1948 \u2013 14% nader as sy verste posisie tydens apogeum.daar was histories omstredenheid oor of verskynsels op die maan se oppervlak mettertyd verander. vandag word baie van di\u00e9 bewerings as \u2019n illusie beskou omdat die maan onder verskillende lig- en sigtoestande gesien word en weens swak tekeninge. ontgassing kom egter wel voor en kan lei tot klein veranderings in die voorkoms van die maan. onlangs is voorgestel \u2019n streek van sowat 3 km breed is verander deur \u2019n gasvrystellingsvoorval sowat \u2019n miljoen jaar gelede.die maan se voorkoms kan verder deur die aardatmosfeer be\u00efnvloed word. algemene optiese verskynsels is die haloring van 22\u00b0 wat gevorm word wanneer die maanlig deur yskristalle in ho\u00eb wolke gebreek word, asook kleiner koronaringe wanneer die maan deur dun wolke skyn.\ndie verligte deel van die sigbare sfeer (graad van verligting) word bepaal deur \n  \n    \n      \n        (\n        1\n        \u2212\n        cos\n        \u2061\n        e\n        )\n        \n          /\n        \n        2\n        =\n        \n          sin\n          \n            2\n          \n        \n        \u2061\n        (\n        e\n        \n          /\n        \n        2\n        )\n      \n    \n    {\\displaystyle (1-\\cos e)/2=\\sin ^{2}(e/2)}\n  , waar \n  \n    \n      \n        e\n      \n    \n    {\\displaystyle e}\n   die elongasie is (dus die hoek tussen die maan, die waarnemer op aarde en die son).\n\n\n=== getykragte ===\ndie swaartekragaantrekking wat twee massas op mekaar uitoefen, neem omgekeerd eweredig af met die vierkantsgetal van die afstand tussen die massas. daarom veroorsaak die effens groter aantrekking wat die maan op die kant van die aarde uitoefen wat nader aan hom is, getykragte. di\u00e9 kragte be\u00efnvloed beide die kors en oseane van die aarde.\ndie duidelikste invloed van getykragte is die twee uitdyings in die aarde se oseane, een aan die kant wat na die maan wys en die ander een aan die teenoorgestelde kant. dit veroorsaak ho\u00ebr seevlakke bekend as oseaangetye. terwyl die aarde om sy as draai, bly een van die uitdyings (hoogwater) \"onder\" die maan, terwyl die ander een aan die ander kant van die aarde bly. die gevolg is dat dit twee keer in 24 uur hoogwater en twee keer laagwater is. omdat die maan in dieselfde rigting om die aarde wentel as waarin die aarde draai, kom hoogwater sowat elke 12 uur en 25 minute voor; die 25 minute is vanwe\u00eb die maan se wenteling in sy baan. die son het dieselfde uitwerking op die aarde, maar sy getykragte is net 40% so sterk soos die maan s\u2019n; die son en maan se heen-en-weer-spel is verantwoordelik vir spring- en dooigety.\n\ndie maan het ook \u2019n invloed op die aarde se soliede dele; dit veroorsaak \u2019n uitbulting van die soliede deel van die aarde die naaste aan die maan, en dit dien as \u2019n wringkrag in die teenoorgestelde rigting as die aarde se rotasie. dit \"dreineer\" die aarde se rotasie van hoekmomentum en kinetiese energie en verlangsaam die aarde se rotasie. di\u00e9 hoekmomentum van die aarde wat verlore gaan, word na die maan oorgedra in \u2019n proses wat as getyversnelling bekend is, en dit plaas die maan in \u2019n wyer wentelbaan. dit laat op sy beurt die maan stadiger om die aarde wentel. die afstand tussen die aarde en die maan is dus stadig aan die toeneem en gevolglik draai die aarde al hoe stadiger. die maan se afstand neem elke jaar met sowat 38 mm toe (rofweg die spoed waarteen menslike vingernaels groei).atoomhorlosies wys ook die aarddag neem elke jaar met sowat 15 mikrosekondes toe, en dit laat die tempo toeneem waarteen utc met skrikkelsekondes aangepas word.\nas di\u00e9 toestand nie versteur sou word nie, sou getyweerstand voortduur totdat die aarde se rotasie en die wenteltydperk van die maan dieselfde is, wat sou meebring dat die maan altyd op dieselfde plek op aarde gesien word, soos tans die geval is met pluto en sy maan charon. die son sal egter lank voor dan \u2019n rooireusester word en die aarde-maanstelsel verslind.op \u2019n soortgelyke manier ondervind die maan se oppervlak getye van sowat 10 cm in omvang oor 27 dae. dit het twee komponente: \u2019n vaste komponent wat deur die aarde veroorsaak word omdat hulle in \u2019n sinchroniese rotasie is, en \u2019n wisselende komponent deur die son. die komponent wat deur die aarde veroorsaak word, is vanwe\u00eb librasie \u2013 \u2019n gevolg van die maan se baaneksentrisiteit (as die maan se wentelbaan presies rond was, sou daar net songetye gewees het). librasie verander ook die hoek waarteen die maan gesien word, met die gevolg dat sowat 59% van die oppervlak mettertyd van die aarde af gesien kan word. die opbouende stres vanwe\u00eb di\u00e9 getykragte vooroorsaak maanbewings. hulle is minder algemeen en swakker as di\u00e9 op aarde, maar kan tot \u2019n uur duur \u2013 aansienlik langer as op aarde \u2013 vanwe\u00eb die afwesigheid van water om die seismiese vibrasies te demp. die bestaan van maanbewings was \u2019n verrassende ontdekking as gevolg van seismometers wat van 1969 tot 1972 deur apollo-ruimtevaarders op die maan geplaas is.volgens onlangse navorsing kan die maan se invloed op die aarde bydra tot die handhawing van die aarde se magneetveld.\n\n\n=== verduisterings ===\nverduisterings kan slegs plaasvind wanneer die son, maan en aarde presies in \u2019n reguit lyn l\u00ea (\u2019n verskynsel wat \"sisigie\" genoem word). \u2019n sonsverduistering vind met donkermaan plaas, wanneer die maan reg tussen die son en aarde l\u00ea. in teenstelling hiermee vind \u2019n maansverduistering tydens volmaan plaas, wanneer die aarde tussen die son en maan l\u00ea.\ndie skynbare groottes van die maan en son is rofweg dieselfde; albei is sowat \u2019n halwe graad breed. die son is baie groter as die maan, maar vanwe\u00eb sy veel groter afstand lyk hulle van die aarde af min of meer ewe groot. die wisselings in skynbare grootte vanwe\u00eb hulle wentelbane wat nie rond is nie, is ook byna dieselfde, hoewel hulle in verskillende siklusse voorkom. dit maak beide \u2019n algehele verduistering (wanneer die maan groter as die son lyk) en \u2019n ringverduistering (wanneer die maan kleiner lyk) moontlik. in \u2019n algehele verduistering bedek die maan die son se skyf heeltemal en is net die korona vir die blote oog sigbaar. omdat die afstand tussen die maan en die aarde stadig aan die toeneem is, neem die hoekdeursnee van die maan af. terselfdertyd neem die son, wat algaande \u2019n rooireusester word, se skynbare deursnee in die lug toe. die kombinasie van di\u00e9 twee veranderings beteken die maan sou honderdmiljoene jare gelede die hele son bedek het en geen ringverduisterings sou moontlik gewees het nie. net so sal die maan oor honderdmiljoene jare van nou af nie meer die son heeltemal bedek nie en geen algehele verduisterings sal moontlik wees nie.omdat die maan se wentelbaan om die aarde sowat 5,145\u00b0 (5\u00b09') skuins l\u00ea in verhouding met die aarde se wentelbaan om die son, kom verduisterings nie met elke donker- en volmaan voor nie. met \u2019n verduistering moet die maan naby die kruising van die twee wentelvlakke l\u00ea. die gereelde voorkoms van die verduistering van die son deur die maan, asook die maan deur die aarde, staan bekend as die sarossiklus, wat omtrent 18 jaar duur.omdat die maan voortdurend ons uitsig op die uitspansel met \u2019n sirkelvormige gebied van 'n halwe graad breed versper, vind \u2019n verskynsel genaamd sterbedekking (of okkultasie) plaas sodra \u2019n helder ster of planeet agter die maan verbybeweeg. as in gedagte gehou word dat die son self \u2019n ster is, kan \u2019n sonsverduistering inherent as \u2019n okkultasie of sterbedekking beskou word. die okkultasie van individuele sterre is nie oral op aarde of op dieselfde tyd sigbaar nie, omdat die maan betreklik naby aan die aarde wentel. vanwe\u00eb die verandering wat die maan se wentelbaan deurentyd ondergaan, word ander sterre elke jaar verduister.\n\n\n== verkenning ==\n\n\n=== vroe\u00eb verkenning ===\neen van die oudste moontlike uitbeeldings van die maan is die rotstekening orthostat 47 van sowat 5 000 jaar gelede wat in ierland ontdek is. nog \u2019n geskiedkundig belangrike voorstelling van die maan en ander hemelvoorwerpe is die sogenaamde hemelskyf van nebra (duitsland), \u2019n metaalplaat uit die bronstydperk wat in 1999 ontdek is. ook stonehenge in engeland dien vermoedelik as \u2019n soort sterrewag waarmee onder meer die wentelbaan van die maan bepaal kan word.\n\u2019n begrip van die maansiklusse was \u2019n vroe\u00eb ontwikkeling in die sterrekunde. teen die 5de eeu v.c. het babiloniese sterrekundiges die sarossiklus van maansverduisterings oor 18 jaar aangeteken en indiese sterrekundiges het die maandelikse elongasie van die maan beskryf. die chinese sterrekundige shi shen het in die 4de eeu v.c. aanwysings gegee oor hoe om son- en maansverduisterings te voorspel.wetenskaplikes het ook die fisiese vorm van die maan en die oorsaak van maanlig begin verstaan. die antieke griekse filosoof anaxagoras (\u2020 428 v.c.) het geredeneer die maan en son is albei reusagtige ronde rotse en dat eersgenoemde die lig van laasgenoemde weerkaats. archimedes (287-212 v.c.) het \u2019n planetarium ontwerp wat die bewegings van die maan en ander liggame in die sonnestelsel kon bereken.in die 2de eeu v.c. het seleukos van seleuki\u00eb reg geteoretiseer dat getye veroorsaak word deur die aantrekkingskrag van die maan en dat hulle hoogte afhang van die maan se posisie met betrekking tot die son. in dieselfde eeu het aristarchos die grootte en die afstand van die maan na die aarde uitgewerk en \u2019n waarde vir die afstand gekry van sowat 20 keer die aardradius. di\u00e9 berekenings is aansienlik verbeter deur ptolemaeus (90-168 n.c.): sy waardes van \u2019n gemiddelde afstand van 59 keer die aarde se radius en \u2019n deursnee van 0,292 keer di\u00e9 van die aarde was naby die korrekte waardes van onderskeidelik sowat 60 en 0,273.in die 2de eeu n.c. het die siriese satirikus lucianus die roman \u2019n ware verhaal geskryf waarin die helde na die maan reis en die bewoners ontmoet. in 499 n.c. het die indiese sterrekundige aryabhata in sy aryabhatiya genoem weerkaatste sonlig is die rede dat die maan skyn.\ngedurende die middeleeuse, voor die ontdekking van die teleskoop, is al hoe meer erken dat die maan \u2019n sfeer is, maar baie het geglo sy oppervlak is \"heeltemal glad\". in 1609 het die italiaanse sterrekundige galileo galilei die maan met \u2019n selfgemaakte \"optiese glas\", \u2019n soort teleskoop, vanuit sy tuin in padua bekyk. danksy die vergroting van sy glas was hy die eerste mens wat bergagtige strukture en kraters op die oppervlak waargeneem het. hy het die maan weke lank bestudeer en sketse van die maanfases geteken, wat grootliks met fotografie in die 20ste eeu (1900's) ooreengestem het.\ndie teleskopiese kartering van die maan het gevolg. later in die 17de eeu het giovanni battista riccioli en francesco maria grimaldi die verskynsels op die maan die name gegee wat vandag nog gebruik word. daar is eers gedink die kraters wat eerste deur galileo gesien is, is vulkanies, totdat richard proctor in die 1870's voorgestel het hulle is deur botsings geskep. di\u00e9 siening het al hoe gewilder geraak en gelei tot die ontwikkeling van maanstratigrafie, wat teen die 1950's \u2019n nuwe tak van astrogeologie geword het.in 1665 het isaac newton as 'n student van 23 jaar oud navorsing oor die maan en sy wentelbaan gedoen. newton het homself afgevra waarom die maan nie sommer net van die aarde wegbeweeg nie en oor die volgende twee dekades die raaiselagtige verskynsel ontrafel, wat hy uiteindelik met sy wette as swaartekrag beskryf het.\nnavorsers wat die maan destyds met teleskope verken en donker gebiede waargeneem het, was aanvanklik daarvan oortuig dat die maan se oppervlak met oseane bedek is. hulle het hierdie gebiede gevolglik maria genoem (afgelei van die latynse mare, \"see, oseaan\"). meer uitgebreide opnames en navorsing het egter bewys daar is geen vloeiende water op die maan nie.\n\n\n=== in die ruimtetydperk ===\nslegs twee jaar n\u00e1 die begin van ruimtevaarte het die sowjetunie die eerste onbemande ruimtetuig lanseer om meer gegewens oor die maan en die moontlikheid van 'n landing op die satelliet in te win. loenik 1 het 'n baan teen 'n afstand van sowat 5 000 km bereik.\n'n nuwe era van navorsing oor die maan en sy oppervlak het op 14 september 1959 met die sowjettuig loenik 2 begin, wat soos beplan naby die krater autolycus in die gebied van die mare imbrium neergestort het. net drie weke later het die ruimtetuig loenik 3 die eerste foto's van die maan se agterkant oor 'n afstand van sowat 60 000 km geneem. die sowjetwetenskaplikes het gebruik gemaak van die maan se swaartekrag om loenik 3 in sy baan te hou. nadat etlike honderde foto's geneem is, het hulle opnuut die posisie van die tuig verander, sodat die beeldmateriaal na die aarde gesein kon word.\n\nnet soos die sowjetwetenskaplikes het die amerikaners in 1961 ook met 'n navorsingsprogram oor die maan begin. die tuig ranger 7 het in 1964 17 minute lank sowat 4 300 foto's geneem wat voorwerpe met 'n deursnee van 90 cm duidelik sigbaar afgebeeld het. die ruimtetuie wat later gevolg het, het aanvullende beeldmateriaal opgelewer.\ndie kartografiese verkenningswerk deur sowel die sowjet- en amerikaanse tuie, asook die maanwentelprogram-reeks satelliete wat deur die vsa lanseer is, was 'n voorloper vir noukeurige navorsing oor die maan en sy struktuur. die nasionale ruimtevaartprogram wat die amerikaanse president john f. kennedy in 1961 aangekondig het, het ten doel gehad om amerikaanse ruimtemanne op die maan te plaas.\ntien jaar later, op 20 julie 1969, was die amerikaanse ruimtevaarders van apollo 11 die eerste aardbewoners wat op die maan geland het.\nalhoewel dit opspraakwekkend was, was die bemande landing op die maan in 'n sekere mate op propaganda in die ruimtewedloop eerder as wetenskaplike oorwegings gebaseer. nadat die amerikaners hulle doel bereik het om eerste op die maan te wees, is die apollo-program weens 'n tekort aan geld heeltemal afgeskaal.\ndie sowjetunie het egter voortgegaan met die outomatiese verkenning van die maan. die verkenningstuie van die loena-reeks het begin om maangesteentes in te samel en terug te bring na die aarde. loena 17 het op 17 november 1970 in die see van re\u00ebn (mare imbrium) geland, 'n donker oppervlak naby die maan se noordpool, en sy verkenningswerk met die w\u00eareld se eerste maankarretjie, loenochod 1, begin. loenochod 1 het oor twee televisiekameras beskik om panoramabeelde te neem, asook oor 'n teleskoop, wat die bronne van x-strale uit die heelal kon ondersoek, en 'n reflektor vir laserstrale, wat gesamentlik deur sowjet- en franse wetenskaplikes ontwikkel is.\nloenochod 1 was baie suksesvol en het langer gewerk as wat oorspronklik beplan is. dit het sowat 200 000 televisiebeelde na die aarde gesein, navorsingswerk oor die bronne van ruimtestraling gedoen en 'n groot gedeelte van die maan se oppervlak verken. die tweede halfoutomatiese verkenningsvoertuig, loenochod 2, het in januarie 1973 op die maan geland.\n\n\n=== n\u00e1 1990 ===\nsedert die 1990's het baie ander lande by die direkte verkenning van die maan betrokke geraak. in 1990 het japan die derde land geword wat \u2019n ruimtetuig, die hiten, in \u2019n wentelbaan om die maan geplaas het. die tuig se sender het egter buite werking geraak en verdere wetenskaplike gebruik in die wiele gery.in 1994 het die vsa die clementine, \u2019n gesamentlike ruimtetuig van die departement van verdediging en nasa, in \u2019n wentelbaan geplaas. die eerste realistiese topografiese kaart van die maan is daarmee verkry, asook die eerste globale multispektrale beelde van die oppervlak. dit is in 1998 gevolg deur die lunar prospector-sending, waarvan die instrumente die teenwoordigheid van oortollige waterstof by die pole aangedui het wat waarskynlik veroorsaak word deur die teenwoordigheid van waterys in die boonste paar meter van die regoliet in kraters wat permanent in die skaduwee is.\n\ndie europese smart-1, die tweede ioonaangedrewe ruimtetuig, was van 15 november 2004 tot op 3 september 2006 in \u2019n wentelbaan, waarna dit teen die maan gebots het. dit het die eerste gedetailleerde opname gedoen van chemiese elemente op die oppervlak.die ambisieuse chinese maanverkenningsprogram het begin met chang'e 1, wat van 5 november 2007 tot met sy beheerde maanbotsing op 1 maart 2009 om die maan gewentel het. dit het \u2019n volle beeldkaart van die maan geskep. chang'e 2 het in 2010 die maan vinniger bereik, die maan oor \u2019n tydperk van agt maande teen \u2019n ho\u00ebr resolusie gekarteer en daarna op 13 desember 2012 \u2019n verbyvlug van die astero\u00efde 4179 toutatis voltooi voordat dit die diep ruimte ingevlieg het. op 14 desember 2013 het chang'e 3 \u2019n landingstuig na die maan gestuur wat op sy beurt \u2019n verkenningstuig, yutu, losgelaat het. dit was die eerste sagte landing op die maan sedert loena 24 in 1976 en die eerste verkenningstuigsending sedert loenochod 2 in 1973. nog \u2019n verkenningstuig, chang'e 4, is in 2019 gelanseer en dit was die eerste tuig wat op die \"ander kant\" van die maan geland het.\ntussen 4 oktober 2007 en 10 junie 2009 het die japannese selene-sending \u2019n wenteltuig met \u2019n ho\u00ebdefinisievideokamera en twee klein radiosendersatelliete om die maan gestuur. dit het geofisikadata van die maan gekry en die eerste ho\u00ebdefinisievideos van buite die aarde se wentelbaan geneem.indi\u00eb se eerste maansending, chandrayaan-1, het van 8 november 2008 af om die maan gewentel totdat dit op 27 augustus 2009 kontak verloor het. dit het \u2019n chemiese, mineralogiese en geologiese kaart in ho\u00eb definisie van die oppervlak geskep en die teenwoordigheid van watermolekules in die maangrond bevestig.die vsa het op 18 junie 2009 die lunar reconnaissance orbiter (lro), die lcross-botsingstuig en \u2019n opvolgwaarnemingstuig gelanseer. lcross het sy sending voltooi deur op 9 oktober 2009 sy beplande botsing in die krater cabeus uit te voer, terwyl die lro bly werk en onder meer ho\u00ebresolusiefoto's geneem het. in november 2011 het die lro oor die groot, helder krater aristarchus gevlieg. nasa het op 25 desember 2011 foto's van die krater uitgereik.twee grail-ruimtetuie van nasa het omstreeks 1 januarie 2012 om die maan begin wentel op \u2019n sending om meer oor die interne struktuur te wete te kom. nasa se lunar atmosphere and dust environment explorer (ladee) het op 6 oktober 2012 in \u2019n wentelbaan gegaan; sy doel is om die maan se eksosfeer te bestudeer.\n\n\n== wetlike status ==\nhoewel die sowjetse en amerikaanse bemanningslede vlaggies van die twee lande op die maan geplant het, besit niemand enige deel van die maan nie. rusland, die vsa, china en indi\u00eb het die ruimteverdrag van 1967 onderteken wat die maan en die hele buitenste ruimte tot \"die besit van die hele mensdom\" verklaar. kragtens wetgewing word die maan slegs vir vreedsame doeleindes gebruik en word die oprigting van milit\u00eare vestings en wapens van grootskaalse vernietiging verbied.in 1979 is \u2019n maanooreenkoms opgestel met die doel om die ontginning van die maan se hulpbronne deur enige land in te perk, hoewel nie een van die ruimtevaartlande dit onderteken het nie. sommige mense het al daarop aanspraak gemaak dat hulle eiendom op die maan besit, maar dit word nie as geloofwaardig beskou nie.in 2020 het die destydse amerikaanse president donald trump \u2019n uitvoerende bevel onderteken vir amerika se terugkeer na die maan. dit noem die maanooreenkoms \"\u2019n mislukte poging om vrye onderneming te beperk\".\n\n\n== sien ook ==\nsterrekundeportaal\nlys van se\u00eb op die maan\nmaankarretjie\nmaansee\nmaanwentelprogram\nmense wat op die maan geloop het\n\n\n== notas ==\n\n\n== verwysings ==\n\n\n== verdere leesstof ==\n\n\n== skakels ==\nnasa science - earth's moon: exploration wikimedia commons het meer media in die kategorie maan. wikiwoordeboek het 'n inskrywing vir maan. hierdie artikel is in sy geheel of gedeeltelik uit die engelse wikipedia vertaal."