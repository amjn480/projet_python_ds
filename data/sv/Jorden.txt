"jorden \u00e4r den tredje planeten fr\u00e5n solen och den st\u00f6rsta av de s\u00e5 kallade stenplaneterna i solsystemet. jorden \u00e4r hemvist f\u00f6r alla k\u00e4nda levande varelser, inklusive m\u00e4nniskan. dess latinska namn, tellus eller terra, anv\u00e4nds ibland om den, och astronomer betecknar den ibland med symbolen  (solkors) eller  (riks\u00e4pple). jorden har en naturlig satellit kallad m\u00e5nen, eller luna p\u00e5 latin. \nmed flera miljoner arter \u00e4r jorden den enda himlakropp d\u00e4r man vet att liv existerar. planeten bildades f\u00f6r 4,54 miljarder \u00e5r sedan och liv uppstod inom en miljard \u00e5r d\u00e4refter (\u00e4ldsta tecken p\u00e5 liv \u00e4r ett kol-lager 3,8 miljarder \u00e5r gammalt, \u00e4ldsta s\u00e4kra sp\u00e5r av celler \u00e4r stromatoliter 3,5 miljarder \u00e5r gamla). sedan dess har jordens biosf\u00e4r markant f\u00f6r\u00e4ndrat atmosf\u00e4ren och andra icke biologiska f\u00f6rh\u00e5llanden, vilket till exempel till\u00e5tit aerobiska organismer att utvecklas i den syrerika milj\u00f6n.\nsedd fr\u00e5n rymden \u00e4r jorden formad som ett n\u00e4stan perfekt klot. cirka 70 procent av ytan \u00e4r t\u00e4ckt av hav med saltvatten; \u00e5terstoden best\u00e5r av \u00f6ar och kontinenter. jordens inre \u00e4r fortsatt aktiv med en relativt fast mantel, en flytande yttre k\u00e4rna som genererar ett magnetf\u00e4lt, samt en fast inre k\u00e4rna fr\u00e4mst best\u00e5ende av j\u00e4rn. jordskorpan, jordens yttre lager, \u00e4r uppdelad i en rad olika segment, kallade kontinentalplattor, som l\u00e5ngsamt r\u00f6r sig \u00f6ver ytan. jorden har en atmosf\u00e4r som till st\u00f6rsta delen best\u00e5r av kv\u00e4ve 78 % och syre  21 %.\njorden samverkar genom gravitationskraften med alla andra himlakroppar, \u00e4ven om solen \u00e4r helt dominerande genom sin stora massa och relativt korta avst\u00e5nd, \u00e4ven om till viss del \u00e4ven m\u00e5nen p\u00e5verkar jorden, fr\u00e4mst i form av tidvattenfenomen. jorden roterar ett varv runt solen p\u00e5 365,242 19 dagar. f\u00f6r att kompensera f\u00f6r att det ej \u00e4r ett j\u00e4mnt antal dagar finns skott\u00e5r. jordens rotationsaxel \u00e4r vinklad 23,4\u00b0 mot en linje som \u00e4r vinkelr\u00e4t mot omloppsplanet, vilket skapar \u00e5rstider p\u00e5 ytan. jordens enda naturliga satellit, m\u00e5nen, orsakar havens tidvatten, stabiliserar axellutningen och saktar l\u00e5ngsamt ner planetens rotation. \nett bombardemang av kometer under jordens tidiga historia gav upphov till mycket av vattnet i haven. sedan dess har nedslag av st\u00f6rre asteroider vid ett flertal tillf\u00e4llen orsakat v\u00e5ldsamma katastrofer p\u00e5 jordens yta, mest k\u00e4nd \u00e4r den som troligen orsakade utrotningen av den tidigare djurtypen dinosaurier (f\u00f6r cirka 65 miljoner \u00e5r sedan).\nplanetens mineral och de m\u00e5nga produkterna av biosf\u00e4ren bidrar med resurser som anv\u00e4nds f\u00f6r att f\u00f6rs\u00f6rja jordens befolkning. inv\u00e5narna \u00e4r uppdelade i omkring 200 sj\u00e4lvst\u00e4ndiga stater som samverkar med varandra genom diplomati, resor, handel och milit\u00e4ra handlingar. den f\u00f6rsta levande varelsen i omloppsbana runt jorden var hunden lajka som med m\u00e4nniskans hj\u00e4lp skickades upp i en satellit 1957. m\u00e4nniskan sj\u00e4lv l\u00e4mnade jorden f\u00f6rsta g\u00e5ngen 1961 d\u00e5 jurij gagarin n\u00e5dde inre rymden.\n\n\n== utveckling och framtid ==\n\n\n=== uppkomst ===\ndet tidigaste material som finns i solsystemet \u00e4r daterad till 4,56 miljarder \u00e5r sedan. f\u00f6r 4,54 miljarder \u00e5r sedan  bildades jorden och de andra planeterna ur solnebulosan, en skivformad massa av stoft och gas som blev \u00f6ver n\u00e4r solen f\u00f6ddes. uppbyggandet av jorden genom ackretion var i stort sett \u00f6ver inom 10\u201320 miljoner \u00e5r. till en b\u00f6rjan var jorden en sm\u00e4lt och gl\u00f6dande massa, men efterhand kyldes de yttre delarna ner s\u00e5pass mycket att vatten b\u00f6rjade ackumuleras i atmosf\u00e4ren och regn falla mot ytan vilket ledde till att en fast yttre skorpa bildades. m\u00e5nen bildades strax d\u00e4refter, m\u00f6jligen som ett resultat av en kollision mellan jorden och en annan planet av ungef\u00e4r mars storlek.  en stor del av denna materia skulle ha stannat p\u00e5 jorden medan resten slungades tillbaka ut i rymden. av den materia som kastades tillbaka ut i rymden skulle en viss del hamnat i omloppsbana runt jorden, och det \u00e4r ur denna materia som m\u00e5nen sedan tros ha skapats (genom gravitationens successiva hopslagning av olika element i omloppsbanan).genom utgasning och vulkanisk aktivitet skapades en tidig uratmosf\u00e4r. kondensation av vatten\u00e5nga tillsammans med tillf\u00f6rd is fr\u00e5n asteroider, kometer och andra objekt i det tidiga solsystemet skapade jordens hav. till en b\u00f6rjan var haven s\u00e5 omfattande att det n\u00e4stan inte fanns n\u00e5gon landmassa, men de har efterhand minskat i omfattning. under de senaste 2 miljarder \u00e5ren har kontinenternas area f\u00f6rdubblats. sett \u00f6ver en geologisk tidsskala p\u00e5 flera hundra miljoner \u00e5r har jordens yta kontinuerligt f\u00f6r\u00e4ndrats. kontinenterna r\u00f6r sig \u00f6ver ytan och bildar ibland en superkontinent. f\u00f6r ungef\u00e4r 750 miljoner \u00e5r sedan b\u00f6rjade en av de tidigaste k\u00e4nda superkontinenterna, rodinia, brytas is\u00e4r. kontinenterna f\u00f6rdes sedan \u00e5ter samman och bildade pannotia f\u00f6r 600\u2013540 miljoner \u00e5r sedan och slutligen pangaea som br\u00f6ts is\u00e4r f\u00f6r 180 miljoner \u00e5r sedan.\n\n\n=== livets utveckling ===\nf\u00f6r n\u00e4rvarande \u00e4r jorden det enda exempel vi har p\u00e5 en milj\u00f6 som st\u00f6djer liv och dess evolution. genom kemiska reaktioner anses sj\u00e4lvreplikerande molekyler ha bildats f\u00f6r omkring 4 miljarder \u00e5r sedan. ungef\u00e4r en halv miljard \u00e5r senare levde den sista gemensamma f\u00f6rfadern f\u00f6r allt liv p\u00e5 jorden. utvecklingen av fotosyntes till\u00e4t att solens energi kunde anv\u00e4ndas direkt av livsformer. detta resulterade i att syre ackumulerades i atmosf\u00e4ren varvid ozonskiktet uppstod i den \u00f6vre atmosf\u00e4ren. n\u00e4r sm\u00e5 celler b\u00f6rjade sammanfogas med st\u00f6rre celler kunde utvecklingen av komplexa celler, kallade eukaryoter, p\u00e5b\u00f6rjas. vissa typer av cellkolonier blev alltmer specialiserade och utvecklades efterhand till \u00e4kta flercelliga organismer. genom skyddet fr\u00e5n ultraviolett str\u00e5lning fr\u00e5n ozonlagret kunde livet efterhand ocks\u00e5 kolonisera v\u00e4rlden utanf\u00f6r den skyddade milj\u00f6 under vattnet den hittills utvecklats i.sedan 1960-talet har det framf\u00f6rts hypoteser om att mycket omfattande istider drabbade jorden f\u00f6r mellan 750 och 580 miljoner \u00e5r sedan, under neoproterozoikum. glaci\u00e4rer t\u00e4ckte st\u00f6rre delen av planeten under ett tjockt ist\u00e4cke. denna hypotes kallas ofta f\u00f6r \"sn\u00f6bollsjorden\" (snowball earth) och \u00e4r av s\u00e4rskilt stort intresse eftersom den f\u00f6regick den kambriska explosionen d\u00e4r flercelligt liv b\u00f6rjade m\u00e5ngfaldigas.efter den kambriska explosionen f\u00f6r ungef\u00e4r 535 miljoner \u00e5r sedan har det f\u00f6rekommit fem massutd\u00f6enden. den senaste g\u00e5ngen detta skedde var f\u00f6r 65 miljoner \u00e5r sedan n\u00e4r en kollision med en komet eller en asteroid sannolikt orsakade utrotningen av alla dinosaurier (f\u00f6rutom de som skulle komma att utvecklas till f\u00e5glar) och m\u00e5nga andra stora reptiler. samtidigt lyckades sm\u00e5 djur som d\u00e4ggdjur, vilka d\u00e5 mest liknade sm\u00e5 gnagare, \u00f6verleva. sedan dess har jordens d\u00e4ggdjur utvecklats i m\u00e5nga olika riktningar och f\u00f6r ett par miljoner \u00e5r sedan b\u00f6rjade ett afrikanskt apliknande djur att g\u00e5 uppr\u00e4tt p\u00e5 tv\u00e5 ben. detta till\u00e4t att verktyg kunde anv\u00e4ndas och uppmuntrade kommunikation vilka tillsammans kunde f\u00f6rse den n\u00e4ring och stimulering som en st\u00f6rre hj\u00e4rna kr\u00e4ver. utvecklingen av jordbruk och d\u00e4refter samh\u00e4llen har m\u00f6jliggjort f\u00f6r m\u00e4nniskan att p\u00e5 en kort tid p\u00e5verka jorden p\u00e5 ett s\u00e4tt som ingen annan art har, vilket i stor omfattning p\u00e5verkat annat liv p\u00e5 jorden.\ndet nutida m\u00f6nstret med istider b\u00f6rjade f\u00f6r cirka 40 miljoner \u00e5r sedan och intensifierades under pleistocen f\u00f6r cirka 3 miljoner \u00e5r sedan. polaromr\u00e5dena har sedan dess genomg\u00e5tt regelbundna cykler av nedisning och upptining, med en period av mellan 40 000 och 100 000 \u00e5r. den senaste istiden slutade f\u00f6r omkring 10 000 \u00e5r sedan.\n\n\n=== framtid ===\njordens framtid \u00e4r n\u00e4ra knuten till solens framtid. p\u00e5 grund av ackumulationen av helium i solens k\u00e4rna, som en restprodukt av v\u00e4tefusionen, \u00f6kar stj\u00e4rnans luminositet l\u00e5ngsamt. under de kommande 1,1 miljarder \u00e5ren v\u00e4ntas luminositeten \u00f6ka med 10 % och under de d\u00e4rp\u00e5 f\u00f6ljande 3,5 miljarder \u00e5ren med hela 40 %. klimatmodeller tyder p\u00e5 att \u00f6kningen av inkommande str\u00e5lning kommer att f\u00e5 sv\u00e5ra konsekvenser, inklusive en trolig f\u00f6rlust av jordens hav.den \u00f6kande temperaturen kommer att accelerera kolcykeln, vilket riskerar minska koncentrationen av koldioxid i atmosf\u00e4ren till d\u00f6dligt l\u00e5ga niv\u00e5er f\u00f6r v\u00e4xter om 900 miljoner \u00e5r. avsaknaden av vegetation skulle orsaka en f\u00f6rlust av syret i atmosf\u00e4ren och djurliv skulle d\u00e4rmed ocks\u00e5 utrotas inom ett mindre antal miljoner \u00e5r. efter ytterligare en miljard \u00e5r ber\u00e4knas allt vatten p\u00e5 jordens yta ha f\u00f6rsvunnit och den globala medeltemperaturen n\u00e5 70 grader. vissa har kommit till slutsatsen att jorden kan ha s\u00e5 lite som 500 miljoner \u00e5r kvar av goda f\u00f6rh\u00e5llanden f\u00f6r flercelligt liv. \u00e4ven om solen hade haft evigt liv och var stabil skulle den p\u00e5g\u00e5ende nedkylningen av jordens k\u00e4rna kunna orsaka en f\u00f6rlust av en st\u00f6rre del av atmosf\u00e4ren och haven p\u00e5 grund av minskad vulkanism.solen kommer som en del av dess utveckling att bli en r\u00f6d j\u00e4tte om cirka 5 miljarder \u00e5r. modeller f\u00f6rutsp\u00e5r att solen kommer expandera till cirka 250 g\u00e5nger dess nuvarande storlek, vilket skulle g\u00f6ra att dess yta hamnar n\u00e4ra jordens nuvarande position. jordens \u00f6de \u00e4r inte lika klart. som en r\u00f6d j\u00e4tte kommer solen f\u00f6rlora ungef\u00e4r 30 % av sin massa, vilket inneb\u00e4r att jorden gradvis kommer emigrera till en omloppsbana l\u00e4ngre ut, ungef\u00e4r 1,7 g\u00e5nger dagens avst\u00e5nd fr\u00e5n solen. planeten tros d\u00e4rf\u00f6r undvika att slukas av den v\u00e4xande solens yttre tunna atmosf\u00e4r, men det mesta, om inte allt, kvarvarande liv skulle vid det h\u00e4r laget vara utrotat av den mycket h\u00f6ga luminositeten. andra simuleringar f\u00f6rutsp\u00e5r att jorden ist\u00e4llet kommer sjunka in mot solen p\u00e5 grund av tidvatteneffekter och friktion mot den expanderande solatmosf\u00e4ren, f\u00f6r att slutligen helt slukas av solen och f\u00f6rst\u00f6ras.\n\n\n== fysiska egenskaper ==\n\njorden \u00e4r en av stenplaneterna, vilket inneb\u00e4r att den huvudsakligen \u00e4r uppbyggd av fast och sm\u00e4lt sten till skillnad fr\u00e5n gasj\u00e4ttar som jupiter. den \u00e4r den st\u00f6rsta av de fyra stenplaneterna i solsystemet, b\u00e5de avseende diameter och massa. av dessa planeter har jorden ocks\u00e5 den st\u00f6rsta densiteten, den st\u00f6rsta ytgravitationen, det starkaste magnetiska f\u00e4ltet och det kortaste dygnet. jorden \u00e4r dessutom den enda stenplaneten med aktiv plattektonik.\n\n\n=== form ===\njorden \u00e4r till formen mycket n\u00e4ra en n\u00e5got avplattad sf\u00e4roid, en rund form med en utbuktning vid ekvatorn, p\u00e5 grund av dess rotation och centrifugalkraftens inverkan p\u00e5 den elastiska jordmassan.  avvikelsen mot den exakta geoiden \u00e4r som mest 100 meter. medeldiametern hos sf\u00e4roiden \u00e4r ungef\u00e4r 12 742 km. n\u00e5got mindre exakt \u00e4r avst\u00e5ndet 40 000 km/\u03c0 eftersom metern ursprungligen definierades som 1/10 000 000 av avst\u00e5ndet mellan ekvatorn till nordpolen via paris, frankrike.jordens snabba rotation \u00e4r orsaken till utbuktningen vilken orsakar en diameter genom ekvatorn som \u00e4r cirka 43 km st\u00f6rre \u00e4n diametern fr\u00e5n pol till pol. de st\u00f6rsta lokala avvikelserna p\u00e5 jordens steniga yta \u00e4r mount everest (8 848 meter \u00f6ver den lokala havsniv\u00e5n) och marianergraven (10 911 meter under den lokala havsniv\u00e5n). om man j\u00e4mf\u00f6r med en perfekt ellipsoid har jorden d\u00e4rmed en toleransniv\u00e5 p\u00e5 ungef\u00e4r 0,17 %, vilket \u00e4r mindre \u00e4n de 0,22 % som en biljardboll till\u00e5ts avvika. p\u00e5 grund av utbuktningen vid ekvatorn \u00e4r punkten p\u00e5 jorden som befinner sig l\u00e4ngst fr\u00e5n mitten faktiskt inte mount everest utan vulkanen chimborazo i ecuador.\n\n\n=== kemisk sammans\u00e4ttning ===\njordens totala massa \u00e4r ungef\u00e4r p\u00e5 5,98 \u00d7 1024 kg. den best\u00e5r fr\u00e4mst av j\u00e4rn (32,1 %), syre (30,1 %), kisel (15,1 %), magnesium (13,9 %), svavel (2,9 %), nickel (1,8 %), kalcium (1,5 %) och aluminium (1,4 %). \u00e5terst\u00e5ende 1,2 % best\u00e5r av sp\u00e5rm\u00e4ngder av andra \u00e4mnen. p\u00e5 grund av att tyngre \u00e4mnen tenderar f\u00f6rekomma i st\u00f6rre omfattning n\u00e4ra k\u00e4rnan anses denna fr\u00e4mst best\u00e5 av j\u00e4rn (88,8 %) med mindre m\u00e4ngder av nickel (5,8 %) samt svavel (4,5 %) och mindre \u00e4n 1 % av \u00f6vriga \u00e4mnen.ber\u00e4kningar tyder p\u00e5 att lite drygt 47 % av jordens skorpa best\u00e5r av syre och n\u00e4stan samtliga vanligare bergarter \u00e4r n\u00e5gon form av oxider. klor-, svavel- och fluorf\u00f6reningar \u00e4r de enda viktiga undantagen, men trots detta \u00e4r deras andel vanligen mindre \u00e4n 1 %. de vanligaste oxiderna \u00e4r kisel-, aluminium-, j\u00e4rn-, kalcium-, magnesium-, kalium- och natriumoxider.\n\n\n=== inre struktur ===\njordens inre \u00e4r uppdelat i olika lager efter kemiska eller reologiska egenskaper. det yttersta lagret best\u00e5r av en fast skorpa med huvudsakligen silikater, d\u00e4refter f\u00f6ljer en plastisk tr\u00f6gflytande mantel, en betydligt mer l\u00e4ttflytande yttre k\u00e4rna och en fast inre k\u00e4rna. skorpan skiljs fr\u00e5n manteln av den s\u00e5 kallade mohorovi\u010di\u0107-diskontinuiteten och tjockleken varierar med ett medel p\u00e5 6 km under haven och 30\u201350 km p\u00e5 kontinenterna.\n den inre k\u00e4rnan tros rotera med en n\u00e5got h\u00f6gre vinkelhastighet \u00e4n den \u00f6vriga planeten och avancerar med 0,1\u20130,5 grader per \u00e5r.den inre v\u00e4rmen hos jorden genereras huvudsakligen av det radioaktiva s\u00f6nderfallet av isotoperna kalium\u201340, uran\u2013238 och torium\u2013232. deras halveringstider \u00e4r 1,5 miljarder, 4 miljarder respektive 14 miljarder \u00e5r. vid planetens innersta delar kan temperaturen n\u00e5 upp mot 7 000 k (cirka 6 700 \u00b0c) och trycket 360 gpa. en del av k\u00e4rnans termiska energi transporteras mot ytan av mantelplymer vilket \u00e4r en typ av konvektionsfenomen d\u00e4r materia med h\u00f6g temperatur stiger i f\u00f6rh\u00e5llande till omgivande materia med n\u00e5got l\u00e4gre temperatur. dessa plymer kan orsaka s\u00e5 kallade heta fl\u00e4ckar och ih\u00e5llande utbrott av stora m\u00e4ngder l\u00e4ttflytande basalt.\n\n\n=== kontinentalplattor ===\n\nde yttre delarna av jordens inre best\u00e5r av tv\u00e5 lager. det \u00f6versta av dessa, litosf\u00e4ren, best\u00e5r av skorpan och den stelnade delen av den \u00f6vre delarna av manteln. under litosf\u00e4ren ligger astenosf\u00e4ren som bildar den inre delen av den yttre manteln. astenosf\u00e4ren uppf\u00f6r sig som superhettad materia som \u00e4r i ett halvflytande, plastiskt, tillst\u00e5nd.\nlitosf\u00e4ren \"flyter\" i praktiken p\u00e5 astenosf\u00e4ren och \u00e4r uppdelad i olika kontinentalplattor. dessa plattor \u00e4r stela segment som r\u00f6r sig i f\u00f6rh\u00e5llande till varandra vid tre typer av gr\u00e4nser. konvergerande gr\u00e4nser uppst\u00e5r d\u00e4r tv\u00e5 plattor r\u00f6r sig mot varandra, divergerande gr\u00e4nser d\u00e4r de r\u00f6r sig fr\u00e5n varandra och omvandlingsgr\u00e4nser d\u00e4r de r\u00f6r sig l\u00e4ngs med en annan platta. jordb\u00e4vningar, vulkanutbrott, uppbyggande av bergskedjor och djuphavsgravar kan uppst\u00e5 vid s\u00e5dana gr\u00e4nser.n\u00e4mnv\u00e4rda mindre kontinentalplattor \u00e4r den karibiska plattan, nazcaplattan utanf\u00f6r sydamerikas v\u00e4stkust och scotiaplattan i s\u00f6dra atlanten. den indoaustraliska kontinentalplattan skapades f\u00f6r 43 miljoner \u00e5r sedan, genom en sammanfogning av en indisk och en australisk kontinentalplatta. havsplattorna f\u00e4rdas snabbare \u00e4n de \u00f6vriga och snabbast \u00e4r cocosplattan, som r\u00f6r sig med 75 millimeter per \u00e5r, medan den eurasiska kontinentalplattan r\u00f6r sig l\u00e5ngsammast med 21 millimeter per \u00e5r.\n\n\n=== jordytan ===\njordens terr\u00e4ng varierar mycket fr\u00e5n plats till plats. ungef\u00e4r 71 procent av ytan t\u00e4cks av flytande vatten. cirka 68 procent av jordens yta motsvaras av hav (sammanh\u00e4ngande ytor av saltvatten, med eller utan ist\u00e4cke); d\u00e4rut\u00f6ver finns insj\u00f6ar och vattendrag.\nvatten t\u00e4cker \u00e4ven jorden i form av glaci\u00e4rer (10 procent av landytan, motsvarande knappt 3 procent av hela jordens yta).\nstora delar av kontinentalsockeln ligger under havsniv\u00e5n. under havsytan finns vanliga berg, vulkaner och bergskedjor, inklusive den mycket stora mittatlantiska ryggen som str\u00e4cker sig \u00f6ver en stor del av jorden. \u00e4ven djuphavsgravar, undervattenskanjoner, undervattensplat\u00e5er och djuphavssl\u00e4tter finns i den vattent\u00e4ckta delen av jorden.\nde kvarst\u00e5ende procenten som inte t\u00e4cks av vatten best\u00e5r av berg, \u00f6knar, sl\u00e4tter, plat\u00e5er och andra geomorfologiska f\u00f6reteelser. \n\nytan genomg\u00e5r omfattande f\u00f6r\u00e4ndringar p\u00e5 geologiska tidsskalor orsakat av erosion och tidigare n\u00e4mnda plattektonik. f\u00f6reteelser p\u00e5 ytan som byggs upp eller deformeras av plattektonik vittras l\u00e5ngsamt ner av nederb\u00f6rd, v\u00e4rmev\u00e4xlingar, vind och kemiska effekter. glaci\u00e4rer, kusterosion, uppbyggnad av korallrev och nedslag av st\u00f6rre meteoriter och asteroider fr\u00e5n rymden bidrar ocks\u00e5 till att omvandla ytan.efterhand som kontinentalplattorna r\u00f6r sig \u00f6ver planeten pressas havsbottnen ner under kanterna. samtidigt skapar ett fl\u00f6de av materia fr\u00e5n manteln ny havsbotten vid divergerande gr\u00e4nser l\u00e4ngs mitthavsryggar. kombinationen av dessa processer g\u00f6r att materian som bildar havsplattorna hela tiden \u00e5terf\u00f6rs ner i jorden och p\u00e5 s\u00e5 s\u00e4tt \u00e5tervinns. den st\u00f6rsta delen av havsbottnen \u00e4r mindre \u00e4n 100 miljoner \u00e5r gammal. den \u00e4ldsta havsbottnen kan finnas i v\u00e4stra stilla havet med en uppskattad \u00e5lder p\u00e5 200 miljoner \u00e5r. som j\u00e4mf\u00f6relse har man hittat fossil p\u00e5 land med en \u00e5lder p\u00e5 omkring 3 miljarder \u00e5r.kontinentalskorpan best\u00e5r av materia med l\u00e4gre densitet s\u00e5som de magmatiska bergarterna granit och andesit. mindre vanlig \u00e4r basalt, en vulkanisk bergart med h\u00f6gre densitet som \u00e4r vanligast p\u00e5 havsbottnen. sediment\u00e4ra bergarter bildas fr\u00e5n ansamling av sediment som packas ihop och efterhand blir till sten. n\u00e4rmare 75 % av kontinenternas ytor best\u00e5r av sediment\u00e4ra bergarter, men de st\u00e5r bara f\u00f6r omkring 5 % av jordskorpan. den tredje typen av bergarter p\u00e5 jorden kallas f\u00f6r metamorfiska bergarter. dessa skapas genom omvandling fr\u00e5n redan existerande sten genom h\u00f6gt tryck, h\u00f6g temperatur eller en kombination av de b\u00e5da. de vanligaste silikatmineralerna p\u00e5 jordens yta inkluderar kvarts, f\u00e4ltspat, amfibol, glimmer, pyroxen och olivin. bland vanliga karbonatmineraler \u00e5terfinns kalkspat, aragonit och dolomit.den yttersta delen av jorden som best\u00e5r av jord kallas f\u00f6r pedosf\u00e4ren och genomg\u00e5r olika omvandlingsprocesser. f\u00f6r n\u00e4rvarande \u00e4r den totala arealen som kan anv\u00e4ndas som \u00e5kermark 13,1 % av den totala landytan, men bara 4,71 % st\u00f6djer permanenta planteringar.altituden p\u00e5 jordens landyta varierar fr\u00e5n den l\u00e4gsta punkten 418 meter under havsniv\u00e5 vid d\u00f6da havet till maximala 8 848 meter \u00f6ver havsytan p\u00e5 toppen av mount everest. i medel befinner sig landytan 840 meter \u00f6ver havsniv\u00e5n.\n\n\n=== atmosf\u00e4ren ===\n\nlufttrycket p\u00e5 jorden \u00e4r i genomsnitt 101,325 kpa med en skalh\u00f6jd p\u00e5 8,5 kilometer. atmosf\u00e4ren best\u00e5r av 79 % kv\u00e4ve och 21 % syre tillsammans med mindre m\u00e4ngder vatten\u00e5nga, argon, koldioxid och m\u00e5nga andra gaser. h\u00f6jden p\u00e5 troposf\u00e4ren, den delen av atmosf\u00e4ren som brukar s\u00e4gas inneh\u00e5lla v\u00e4dret, varierar med latitud. vid polerna \u00e4r den omkring 8 km medan den n\u00e5r s\u00e5 h\u00f6gt som 17 km vid ekvatorn, men siffrorna varierar n\u00e5got beroende p\u00e5 \u00e5rstid och v\u00e4der.jordens biosf\u00e4r har markant \u00e4ndrat planetens atmosf\u00e4r sedan skapelsen f\u00f6r 4,54 miljarder \u00e5r sedan. fotosyntesen utvecklades f\u00f6r cirka 2,7 miljarder \u00e5r sedan, vilket skapade den atmosf\u00e4rssammans\u00e4ttning huvudsakligen best\u00e5ende av kv\u00e4ve och syre som \u00e4r ungef\u00e4r densamma \u00e4n idag. denna f\u00f6r\u00e4ndring till\u00e4t aerobiska organismer att utvecklas och ledde \u00e4ven till bildandet av ozonlagret som skyddar fr\u00e5n solens skadliga ultravioletta str\u00e5lning, n\u00e5got som i sin tur gjorde det m\u00f6jligt f\u00f6r livet att ta steget upp p\u00e5 land. atmosf\u00e4ren transporterar ocks\u00e5 vatten\u00e5nga, d\u00e4mpar temperaturv\u00e4xlingar mellan dag och natt, tillgodoser ett behov av olika gaser som livsformer kan ha samt skyddar i viss m\u00e5n mot nedfallande meteoriter fr\u00e5n rymden. atmosf\u00e4ren \u00e4r ocks\u00e5 orsaken till v\u00e4xthuseffekten som g\u00f6r jorden varmare \u00e4n den annars skulle ha varit genom att vissa molekyler absorberar v\u00e4rmestr\u00e5lning uts\u00e4nd eller reflekterad fr\u00e5n marken. v\u00e4rmestr\u00e5lningen som jorden emitterar kallas terrestrisk str\u00e5lning. utan v\u00e4xthuseffekten skulle jordens medeltemperatur ist\u00e4llet f\u00f6r nuvarande +15 \u00b0c ha varit -18 \u00b0c vilket skulle ha gjort \u00e5tminstone flercelligt liv osannolikt.\n\n\n=== biosf\u00e4ren ===\n\nlivet p\u00e5 jorden uppkom f\u00f6r drygt 3,5 miljarder \u00e5r sedan, strax efter det att jorden kylts ner s\u00e5 mycket att vatten fanns i flytande form. de \u00e4ldsta omdiskuterade tecknen p\u00e5 liv \u00e4r fossiliserade bakterier, som hittats i australiensiska stenar. i 3,9 miljarder \u00e5r gamla bergarter fr\u00e5n gr\u00f6nl\u00e4ndska borrprover har man funnit differenser i proportioner av kolisotoper, vilket tyder p\u00e5 biologisk \u00e4mnesoms\u00e4ttning. kanske \u00e4r livet \u00e4nnu \u00e4ldre.\nmed livet \u00e4ndrade sig jordens utveckling och jordskorpans utseende tydligt. syreandelen i atmosf\u00e4ren \u00f6kade, och jordens albedo \u00e4ndrade sig. de senaste \u00e4ndringarna sker huvudsakligen genom m\u00e4nniskans p\u00e5verkan. befolkningen \u00f6kar snabbt, idag huvudsakligen i utvecklingsl\u00e4nder.\n\n\n=== jonosf\u00e4ren ===\n\nvarje himlakropp som har en atmosf\u00e4r och uts\u00e4tts f\u00f6r joniserande str\u00e5lning fr\u00e5n rymden bildar en jonosf\u00e4r. som kontrast kan den resterande delen av ozonlagret, d\u00e4r molekylerna inte \u00e4r joniserade, ben\u00e4mnas  neutralatmosf\u00e4ren (eller mer s\u00e4llsynt neutrosf\u00e4ren). begreppen neutralatmosf\u00e4r-jonosf\u00e4r \u00e4r allts\u00e5 en indelning av en atmosf\u00e4r byggd p\u00e5 materiens elektriska laddningstillst\u00e5nd, till skillnad fr\u00e5n troposf\u00e4r-stratosf\u00e4r-mesosf\u00e4r-termosf\u00e4r som bygger p\u00e5 hur temperatur och t\u00e4thet hos neutralgasen varierar med h\u00f6jden i jordens atmosf\u00e4r.\n\n\n=== hydrosf\u00e4ren ===\n\njorden \u00e4r den enda planet i solsystemet d\u00e4r det finns flytande vatten p\u00e5 ytan. 71 procent av dess yta best\u00e5r av vatten (varav 97 procent \u00e4r havsvatten och 3 flytande s\u00f6tvatten) som delar upp jorden i fem oceaner och sju kontinenter. jordens plats i solsystemet, vulkaniska aktivitet, gravitation, v\u00e4xthuseffekt, magnetf\u00e4lt och dess syrerika atmosf\u00e4r g\u00f6r tillsammans att jorden \u00e4r den vattenplanet den \u00e4r.\negentligen ligger jorden s\u00e5 l\u00e5ngt bort fr\u00e5n solen att vattnet borde frysa till is, men genom v\u00e4xthuseffekten h\u00e5lls temperaturen uppe. s\u00e5 har det dock inte alltid varit. paleontologiska tecken tyder p\u00e5 att oceanerna f\u00f6rst koloniserades av bl\u00e5gr\u00f6na alger (cyanobakterier), men att haven d\u00e4refter fr\u00f6s till is under en period p\u00e5 10\u2013100 miljoner \u00e5r.\np\u00e5 andra planeter, s\u00e5som venus, f\u00f6rst\u00f6rs vatten\u00e5ngan av ultraviolett str\u00e5lning fr\u00e5n solen, vilket g\u00f6r att v\u00e4tet joniseras och f\u00f6rs bort av solvinden. teorin om denna mycket l\u00e5ngsamma men obevekliga process f\u00f6rklarar varf\u00f6r venus saknar vatten. i avsaknad av v\u00e4te binds syret i mineraler i marken.\ni den del av jordens atmosf\u00e4r, som kallas stratosf\u00e4ren, finns l\u00e4ngst upp ett tunt lager ozon, som absorberar det mesta av denna ultravioletta str\u00e5lning, vilket g\u00f6r att den s\u00e5 kallade krackningen minskar. ozon kan i sin tur bara produceras i en atmosf\u00e4r med stora m\u00e4ngder obundna syremolekyler, vilket uppst\u00e5r genom n\u00e4rvaron av biosf\u00e4ren (v\u00e4xterna). \u00e4ven magnetosf\u00e4ren skyddar jonosf\u00e4ren fr\u00e5n den skadliga solvinden. orov\u00e4ckande \u00e4r att det skyddande ozonlagret utarmas som f\u00f6ljd av diverse m\u00e4nskliga aktiviteter, bl a utsl\u00e4pp av freon. \u00f6ver polerna \u00e4r det sv\u00e5rast \u2013 ozonh\u00e5len.\nvulkanerna g\u00f6r att vatten\u00e5nga st\u00e4ndigt f\u00f6rs upp fr\u00e5n jordens inre. plattektoniken g\u00f6r att kol och vatten i form av kalksten genom subduktion tvingas ned i manteln. vid vulkanutbrott frig\u00f6rs sedan koldioxid och vatten\u00e5nga. det har uppskattats att manteln kan inneh\u00e5lla hela tio g\u00e5nger s\u00e5 mycket vatten som det finns i oceanerna \u2013 vatten som dock kommer att f\u00f6rbli bundet i jorden.\nhydrosf\u00e4rens totala massa \u00e4r omkring 1,4 \u00b7 1021 kilogram eller cirka 0,023 procent av jordens totala massa.\n\n\n== jorden i solsystemet ==\n\njordaxeln bildar en vinkel p\u00e5 23,5\u00b0 mot normalen till banellipsen, vilket ger upphov till \u00e5rstidernas v\u00e4xlingar.\ndet tar jorden 23 timmar, 56 minuter och 4,09054 sekunder (1 sideriskt dygn) att rotera ett varv runt sin axel (i f\u00f6rh\u00e5llande till stj\u00e4rnorna). medelsoldygnet \u00e4r 24 timmar och 0,002 sekunder. eftersom jorden roterar moturs sett fr\u00e5n nordpolen (i \u00f6stlig riktning), s\u00e5 tycks andra himlakroppar sett fr\u00e5n norra halvklotet r\u00f6ra sig medurs (i v\u00e4stlig riktning) \u00f6ver himlen (och moturs fr\u00e5n s\u00f6dra halvklotet). hastigheten vid ekvatorn \u00e4r ungef\u00e4r 1 700 km/h. i s\u00f6dra sk\u00e5ne ca 950 km/h, och i norra lappland ca 600 km/h. \nmedelavst\u00e5ndet till solen \u00e4r 149,597 87 miljoner km. \njorden g\u00e5r ett varv runt solen p\u00e5 365,2564 medelsoldygn (1 sideriskt \u00e5r). s\u00e5 fr\u00e5n jorden tycks solen r\u00f6ra sig ca 1\u00b0/dag \u00f6sterut i f\u00f6rh\u00e5llande till stj\u00e4rnhimlen. banhastigheten runt solen \u00e4r omkring 30 km/s (108 000 km/h) vilket inneb\u00e4r att jorden f\u00f6rflyttar sig en jorddiameter (ca 12 700 km) p\u00e5 7 min. en str\u00e4cka som motsvarar avst\u00e5ndet fr\u00e5n jorden till m\u00e5nen tillryggal\u00e4ggs p\u00e5 4 timmar. \n\n\n=== m\u00e5nen ===\n\njorden har en naturlig satellit, m\u00e5nen, som roterar ett varv runt jorden p\u00e5 27,321662 dagar eller ca 27 \u2153 dag (1 siderisk m\u00e5nad). avst\u00e5ndet till m\u00e5nen \u00e4r ca 384 000 km. en radiosignal som s\u00e4nds ut fr\u00e5n jorden n\u00e5r m\u00e5nen efter cirka 1,255 sekunder. m\u00e5nens bana runt jorden ligger inte i samma plan som jordens bana runt solen, utan lutar ca 5\u00b0 i f\u00f6rh\u00e5llande till detta. om det inte vore s\u00e5 skulle det bli en solf\u00f6rm\u00f6rkelse en g\u00e5ng i m\u00e5naden, och dessutom kanske bara omkring ekvatorn. efter ca 18 \u00e5r upprepar sig m\u00e5nf\u00f6rm\u00f6rkelsem\u00f6nstret. (se nutation.)\nm\u00e5nens yta best\u00e5r i stora drag av tv\u00e5 olika typer av landskap som kan urskiljas med blotta \u00f6gat fr\u00e5n jorden, de m\u00f6rka s\u00e5 kallade haven samt de ljusare h\u00f6gl\u00e4nderna. m\u00e5nhaven inneh\u00e5ller inget vatten utan \u00e4r lavasl\u00e4tter som bildats n\u00e4r magma f\u00f6r flera miljarder \u00e5r sedan tr\u00e4ngt upp fr\u00e5n m\u00e5nens inre och fyllt stora nedslagskratrar och andra s\u00e4nkor. sedan l\u00e4nge \u00e4r dock m\u00e5nen geologiskt d\u00f6d och ingen vulkanisk aktivitet f\u00f6rekommer idag. hur m\u00e5nen bildats \u00e4r man fortfarande inte helt s\u00e4ker p\u00e5, men den ledande teorin \u00e4r att den bildats som restprodukt vid en enorm kollision mellan jorden och en planet av ungef\u00e4r mars storlek under solsystemets tidigaste historia.\nm\u00e5nen \u00e4r den enda himlakroppen som m\u00e4nniskor har f\u00e4rdats till och landat p\u00e5. det sovjetiska lunaprogrammet s\u00e4nde ett flertal obemannade farkoster mot m\u00e5nen under slutet av 1950-talet till 1960-talet, d\u00e4r man till exempel f\u00f6r f\u00f6rsta g\u00e5ngen lyckades utf\u00f6ra en kontrollerad landning p\u00e5 en annan himlakropp med luna 9 \u00e5r 1966. det skulle dock bli usa med det stora apolloprogrammet som f\u00f6rst lyckades s\u00e4nda m\u00e4nniskor till m\u00e5nen. den 20 juli 1969 kl\u00e4ttrade neil armstrong ner p\u00e5 m\u00e5nens yta fr\u00e5n apollo 11:s m\u00e5nlandare the eagle och blev d\u00e4rmed den f\u00f6rsta m\u00e4nniskan att bes\u00f6ka en annan himlakropp. efter apolloprogrammets slut 1972 avstannade rymdkappl\u00f6pningen och m\u00e5nen har sedan dess endast bes\u00f6kts av obemannade rymdfarkoster, men planer och visioner finns fr\u00e5n flera l\u00e4nder att p\u00e5 nytt s\u00e4nda m\u00e4nniskor till m\u00e5nen inom de n\u00e4rmsta decennierna.\n\n\n== geografi ==\n\n\n=== naturkatastrofer ===\njordb\u00e4vning\njordskred\norkan\ntsunami\nvulkanutbrott\n\u00f6versv\u00e4mning\n\n\n=== klimat ===\n\nmed klimat avses de statistiska egenskaperna hos de meteorologiska elementens, s\u00e5som medelv\u00e4rden, standardavvikelser, h\u00f6gsta och l\u00e4gsta uppm\u00e4tta v\u00e4rden, med mera, inom ett st\u00f6rre omr\u00e5de.\nstudiet av klimat kallas klimatologi och \u00e4r en gren av meteorologin.\njorden delas in i klimatzoner. traditionellt har man talat om huvudzonerna \ntropiskt klimat, subtropiskt klimat, tempererat klimat och polarklimat. \nman brukar \u00e4ven skilja mellan kustklimat och inlandsklimat.\n\n\n=== land -/vattenanv\u00e4ndning ===\nv\u00e4rldens befolkning anv\u00e4nder endast 1 % av jordens totala vattenm\u00e4ngd p\u00e5 1 400 miljoner kubikkilometer vatten (~70 % av jordens yta). av denna m\u00e4ngd vatten finns 93,8 % vatten i oceanerna, 4 % i v\u00e4rldens alla sj\u00f6ar, floder, vattendrag, grundvatten etc, 2 % i alla inlandsisar och 0,2 % som vatten\u00e5nga. allt detta enligt den hydrologiska cykeln.(d. todd, ingemar larsson) \n\n\n=== befolkning ===\ni december 2009 ber\u00e4knas v\u00e4rldens befolkning ha varit 6 790 000 000 m\u00e4nniskor. d\u00e4rav st\u00e5r i-l\u00e4nderna f\u00f6r 20 % och u-l\u00e4nderna f\u00f6r de resterande 80 %. i oktober 1999 passerade v\u00e4rldens befolkning sex miljarder. under \u00e5r 2007 kom det troligen att bo mer folk i st\u00e4derna \u00e4n p\u00e5 landsbygden f\u00f6r f\u00f6rsta g\u00e5ngen i jordens historia. den 31 oktober 2011 passerade jordens befolkning 7 000 000 000 m\u00e4nniskor.\n\n\n== se \u00e4ven ==\nantipod\nastronomi\nbleka bl\u00e5 pricken\nden bl\u00e5 p\u00e4rlan\nfjorgyn, jordens gudinna i fornnordisk mytologi\ngeografiska koordinatsystem\ngeologi\nhimlakropp\njordens historia\njorduppg\u00e5ng\nplatt jord och sf\u00e4risk jord\n\n\n== k\u00e4llor ==\n\n\n=== noter ===\n\n\n=== kommentarer ===\n\n\n== externa l\u00e4nkar ==\nbruce bryson: \"earth\"\nbruce bryson: \"quarks to quasars\"\nmolecular expressions: \"science, optics and you\"\nnasa - earth fact sheet"