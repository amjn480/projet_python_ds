"la rep\u00fablica de sud-\u00e0frica \u00e9s un estat localitzat a l'extrem meridional de l'\u00e0frica. limita amb els oceans atl\u00e0ntic i \u00edndic, nam\u00edbia, botswana, zimb\u00e0bue, mo\u00e7ambic, eswatini (abans swazil\u00e0ndia) i lesotho, un enclavament independent envoltat pel territori sud-afric\u00e0. sud-\u00e0frica \u00e9s membre del commonwealth de nacions. l'economia de sud-\u00e0frica \u00e9s la m\u00e9s gran del continent i la 24a m\u00e9s gran del m\u00f3n; \u00e9s el pa\u00eds m\u00e9s desenvolupat econ\u00f2micament, socialment i en infraestructura del continent.\nsud-\u00e0frica ha tingut una hist\u00f2ria diferent de les altres nacions de l'\u00e0frica atesa la immigraci\u00f3 primerenca d'europa i la import\u00e0ncia estrat\u00e8gica de la ruta del mar del cap. la immigraci\u00f3 europea va comen\u00e7ar poc despr\u00e9s que la companyia holandesa de les \u00edndies orientals fund\u00e9s una estaci\u00f3 el 1625 que amb el temps esdevindria ciutat del cap. el tancament del canal de suez durant la guerra dels sis dies va subratllar la seva import\u00e0ncia en el comer\u00e7 internacional d'occident i orient.\nsud-\u00e0frica \u00e9s \u00e8tnicament divers, amb les comunitats europees, \u00edndies i coloured (o mestisses) m\u00e9s grans de l'\u00e0frica. els africans negres, que parlen nou lleng\u00fces oficialment reconegudes, i molts m\u00e9s dialectes, representen el 75% de la poblaci\u00f3. els conflictes racials entre la minoria blanca i la majoria negra ha tingut un paper significatiu en la hist\u00f2ria i la pol\u00edtica de sud-\u00e0frica, que culmin\u00e0 amb l'apartheid, institu\u00eft el 1948 pel partit nacional, tot i que la segregaci\u00f3 ja existia abans d'aquesta data. les lleis que definien l'apartheid comen\u00e7aren a ser abolides pel mateix partit el 1990, despr\u00e9s d'un conflicte llarg i de vegades violent\u2014incloent-hi les sancions econ\u00f2miques de la comunitat internacional.\nsud-\u00e0frica \u00e9s coneguda com la \"naci\u00f3 de l'arc de sant mart\u00ed\", un terme encunyat per l'arquebisbe desmond tutu i despr\u00e9s adoptat pel president nelson mandela. mandela va fer \u00fas del terme com a met\u00e0fora per descriure la diversitat multicultural que comen\u00e7ava a desenvolupar-se despr\u00e9s de la fi de la ideologia de l'apartheid. el 2007, sud-\u00e0frica es va unir al grup de b\u00e8lgica, els pa\u00efsos baixos, el canad\u00e0 i espanya, en legalitzar el matrimoni homosexual.\n\n\n== topon\u00edmia ==\nsud-\u00e0frica t\u00e9 onze idiomes oficials, nom\u00e9s superada per l'\u00edndia. el nom oficial de l'estat, \"rep\u00fablica de sud-\u00e0frica\", en les onze lleng\u00fces oficials \u00e9s: \n\nrepubliek van suid-afrika (afrikaans),\nrepublic of south africa (angl\u00e8s),\niriphabliki yesewula afrika (ndebele),\niriphabliki yasemzantsi afrika (xosa),\niriphabliki yaseningizimu afrika (zulu),\nrephaboliki ya afrika-borwa (pedi),\nrephaboliki ya afrika borwa (sesotho),\nrephaboliki ya aforika borwa (tswana),\niriphabhulikhi yeningizimu afrika (swati),\nriphabu\u1e3diki ya afurika tshipembe (venda) i\nriphabliki ra afrika dzonga (tsonga).alguns sud-africans prefereixen el terme \"az\u00e0nia\" en comptes de \"sud-\u00e0frica\" pels or\u00edgens colonials d'aquest. els partits afroc\u00e8ntrics d'esquerres, com ara el congr\u00e9s panafricanista d'az\u00e0nia i l'organitzaci\u00f3 del poble azani\u00e0 en fan \u00fas.\n\n\n== hist\u00f2ria ==\n\n\n=== prehist\u00f2ria ===\nsud-\u00e0frica cont\u00e9 alguns dels jaciments arqueol\u00f2gics m\u00e9s antics d'\u00e0frica. els nombrosos f\u00f2ssils de les coves sterkfontein, fromdraai i makapansgat suggereixen que diversos australopitecs hi vivien fa tres milions d'anys. despr\u00e9s hi van arribar els homo habilis, homo erectus i l'home modern. els assentaments dels pobles parlants de les lleng\u00fces bantu, agricultors i ramaders, ja existien al sud del riu limpopo, els segles iv i v, despla\u00e7ant o absorbint els pobles parlants de khoisan originaris. van continuar despla\u00e7ant-se cap al sud, i les primeres eines de ferro daten del 1050. el grup m\u00e9s meridional fou el poble de xhosa, la llengua dels quals incorpora alguns trets ling\u00fc\u00edstics dels pobles khoisan. aquestes despla\u00e7aren els pobles anteriors, la majoria societats ca\u00e7adores-recol\u00b7lectores.\n\n\n=== \u00e8poca antiga ===\n\n\n==== expansi\u00f3 bantu ====\nper aquesta \u00e8poca tribus bantus van comen\u00e7ar a arribar a sud-\u00e0frica. originaris del delta del riu n\u00edger a l'\u00e0frica occidental, van emigrar cap al sud i cap a l'est, arribant fins a la prov\u00edncia de kwazulu-natal al voltant de l'any 500 ac. els bantus no nom\u00e9s criaven bestiar, sin\u00f3 que tamb\u00e9 coneixien l'agricultura, collint blat i altres productes. eren tamb\u00e9 experts en ferreria i vivien en poblats ben establerts. l'emigraci\u00f3 bantu va ser gradual i no en grans masses. alguns grups, els ancestres de la gent nguni (zulus, xhosa, swazi i ndebeles) van preferir viure a la costa. altres, coneguts actualment com els sotho-tswana (tswana, pedi i basotho) es van establir al highveld, mentre que les tribus venda, lemba i shangaan-tsonga van triar d'instal\u00b7lar-se al nord-est de sud-\u00e0frica.\nels bantus i els khoisan es van barrejar, com \u00e9s evident en les pintures rupestres, on es mostren els dos grups interaccionant. no es coneix quin tipus de contacte van tenir dos pobles, per\u00f2 hi ha una prova d'integraci\u00f3 en el llenguatge bantu que incorpora l'espetec de la llengua com consonant caracter\u00edstic de la llengua khoisan. nombrosos ginys khoisan han estat descoberts en els vilatges bantu.\n\n\n=== arribada dels europeus ===\nla hist\u00f2ria escrita de sud-\u00e0frica comen\u00e7a amb l'arribada dels portuguesos. el 1487, bartolomeu dias es convert\u00ed en el primer europeu a arribar a l'extrem m\u00e9s meridional d'\u00e0frica. en retornar a lisboa amb les not\u00edcies del descobriment, que anomenaria el cabo das tormentes (cap de les tempestes) ateses les condicions tempestoses que hi havia vist, el seu patrocinador reial, joan ii de portugal, seleccion\u00e0 un nom diferent, el cabo da boa esperan\u00e7a (cap de la bona esperan\u00e7a), ja que prometia ser la ruta cap a les riqueses de l'\u00edndia. despr\u00e9s, el poeta portugu\u00e8s cam\u00f5es va immortalitzar el viatge de dias en el poema \u00e8pic de les lus\u00edades espec\u00edficament amb el personatge mitol\u00f2gic d'adamastor, que simbolitza les forces de la naturalesa que els navegadors portuguesos havien de v\u00e8ncer durant llur circumnavegaci\u00f3 del cap.\n\n\n=== colonitzaci\u00f3 europea ===\nels segles posteriors al 1488, els navegants portuguesos van establir diversos assentaments poblats per pescadors, per\u00f2 no n'ha sobreviscut cap atestaci\u00f3 hist\u00f2rica. el 1652, jan van riebeeck va establir una estaci\u00f3 d'aprovisionament al cap de bona esperan\u00e7a en nom de la companyia holandesa de les \u00edndies orientals. durant la major part dels segles xvii i xviii, es van estendre lentament les possessions neerlandeses, fins a trobar-se amb els assentaments dels pobles xhosa en la regi\u00f3 del riu fish. una s\u00e8rie de guerres, conegudes com les guerres de la frontera del cap es van lliurar, causades pels conflictes d'inter\u00e8s sobre les terres i el bestiar.\natesa l'escassetat de m\u00e0 d'obra, els colonitzadors portaren esclaus d'indon\u00e8sia, madagascar i l'\u00edndia. els l\u00edders problem\u00e0tics d'aquests esclaus, sovint d'ascend\u00e8ncia reial, van ser expulsats de les col\u00f2nies neerlandeses a la resta de sud-\u00e0frica. aquest grup d'esclaus, amb el pas del temps, es convert\u00ed en un poble que en l'actualitat s'identifica com els \"malaisians del cap\", els quals al llarg de la hist\u00f2ria, van tenir un estatus social superior. la major part dels descendents d'aquests esclaus, que sovint es casaren amb colonitzadors neerlandesos, van ser posteriorment classificats, amb els khoikhoi com els coloureds del cap.\nla gran bretanya va prendre el cap de bona esperan\u00e7a el 1795, suposadament per evitar que caigu\u00e9s en mans dels francesos, per\u00f2 tamb\u00e9 per fer \u00fas de ciutat del cap com a punt de descans en la rutes cap a austr\u00e0lia i l'\u00edndia. va ser retornat als neerlandesos el 1803, per\u00f2 poc despr\u00e9s la companyia holandesa de les \u00edndies orientals es va declarar en fallida, i els brit\u00e0nics s'annexaren la col\u00f2nia del cap al 1806. els brit\u00e0nics continuaren amb les guerres de la frontera en contra dels xhosa, expandint la frontera cap a l'est i establint una s\u00e8rie de forts a la vora del riu fish i consolidant-la, encoratjant l'assentament d'immigrants brit\u00e0nics. el parlament del regne unit va abolir el comer\u00e7 d'esclaus el 1807, i va abolir l'esclavatge en totes les seves col\u00f2nies el 1833.\nel descobriment de diamants el 1867 i d'or el 1884 a l'interior del territori va produir creixement econ\u00f2mic i va donar un impuls a la immigraci\u00f3, intensificant la subjugaci\u00f3 dels nadius. els b\u00f2ers, o afrikaners descendents dels primers colons europeus, van resistir amb \u00e8xit l'expansi\u00f3 dels brit\u00e0nics durant la primera guerra b\u00f2er (1880 a 1881) amb l'\u00fas de t\u00e0ctiques guerrilleres, m\u00e9s adequades a les condicions locals. no obstant aix\u00f2, els brit\u00e0nics van retornar en la segona guerra b\u00f2er (1899 a 1902). la intenci\u00f3 dels b\u00f2ers d'aliar-se amb l'\u00e0frica sud-occidental alemanya va ser l'excusa dels brit\u00e0nics per prendre el control de les rep\u00fabliques b\u00f2ers.els b\u00f2ers van resistir amb ferocitat, per\u00f2 els brit\u00e0nics van v\u00e8ncer les forces b\u00f2ers. durant aquesta guerra, els brit\u00e0nics, van fer \u00fas de camps de concentraci\u00f3 i de t\u00e0ctiques controvertides com ara el cremar les terres, el bestiar i les cases dels b\u00f2ers. el maltractament dels camps de concentraci\u00f3 brit\u00e0nics van ser portats a la llum per emily hobhouse en el seu \"report d'una visita als camps de dones i nens de les col\u00f2nies del cap i del riu orange\". van morir 26.370 persones, la gran majoria dels quals eren nens.\nel tractat de vereeniging va establir la sobirania suprema dels brit\u00e0nics sobre les rep\u00fabliques sud-africanes, i el govern brit\u00e0nic va assumir el pagament de 3 milions de lliures esterlines degudes als governs dels b\u00f2ers.\n\n\n=== independ\u00e8ncia ===\ndespr\u00e9s de quatre anys de negociacions, es va crear la uni\u00f3 de sud-\u00e0frica a partir de les col\u00f2nies del cap i de natal, i les rep\u00fabliques de l'estat lliure d'orange i transvaal, el 31 de maig, 1910, exactament vuit anys despr\u00e9s de la fi de la segona guerra b\u00f2er. la nova uni\u00f3 de sud-\u00e0frica va ser un domini brit\u00e0nic. l'acta de la terra dels nadius, de 1913, va limitar les propietats dels negres aleshores, a nom\u00e9s el 7% del pa\u00eds, tot i que es va incrementar marginalment. el 1934, el partit sud-afric\u00e0 i el partit nacional es van unir formant el partit unit amb la intenci\u00f3 de reconciliar els blancs b\u00f2ers i els angloparlants, per\u00f2 es va separar el 1939 amb l'entrada de la uni\u00f3 a la segona guerra mundial com a aliat del regne unit, a la qual s'oposava el partit nacional.\nel 1948 va arribar al poder el partit nacional, i va comen\u00e7ar a aplicar una s\u00e8rie de lleis de segregacions que es coneixerien com a apartheid. aquesta segregaci\u00f3 tamb\u00e9 seria evident en la distribuci\u00f3 de la riquesa guanyada durant la industrialitzaci\u00f3 dels anys cinquanta als setanta. tot i que els blancs gaudien dels est\u00e0ndards de vida m\u00e9s elevats de tota l'\u00e0frica, comparables als pa\u00efsos desenvolupats, la majoria negra es trobava en desavantatge quant a la seva economia, l'educaci\u00f3, habitatge i l'esperan\u00e7a de vida. tanmateix, la renda mitjana i l'esperan\u00e7a de vida mitjana d'un negre, indi o coloured sud-afric\u00e0 era molt superior a la resta dels estats d'\u00e0frica.\nel 1961, despr\u00e9s d'un refer\u00e8ndum exclusiu dels blancs, el pa\u00eds es va convertir en una rep\u00fablica, deixant aix\u00ed la commonwealth de nacions. el c\u00e0rrec de governador general va ser abolit i va ser reempla\u00e7at amb la posici\u00f3 del president de l'estat.\n\n\n=== armament nuclear i l'apartheid ===\n\nl'apartheid cada vegada era m\u00e9s controvertit. la comunitat internacional va aprovar nombroses sancions econ\u00f2miques que s'uniren a l'increment dels disturbis i l'opressi\u00f3 dins sud-\u00e0frica. el govern va suprimir la resist\u00e8ncia, de vegades violenta, aix\u00ed com les vagues, les marxes i les protestes. des del 1971 sud-\u00e0frica va comen\u00e7ar un programa d'armament nuclear, i la d\u00e8cada seg\u00fcent va crear sis armes nuclears. tot i que se'n desconeixen les motivacions, s'ha suggerit que b.j. vorster i p.w. botha volien catalitzar una intervenci\u00f3 nord-americana si es produ\u00efa una guerra entre el moviment popular per a l'alliberament d'angola, que tenia el suport de cuba, i la rep\u00fablica del sud-\u00e0frica.\nla guerra de la frontera de sud-\u00e0frica va ser un conflicte majorit\u00e0riament asim\u00e8tric que es va produir a nam\u00edbia (llavors \u00e0frica del sud-oest), z\u00e0mbia i angola entre el 26 d'agost del 1966 i el 21 de mar\u00e7 de 1990 entre la for\u00e7a de defensa de sud-\u00e0frica (sadf) i l'ex\u00e8rcit popular d'alliberament de nam\u00edbia (plan), un ala armada de l'organitzaci\u00f3 del poble del sud-oest afric\u00e0 (swapo). la guerra de la frontera de sud-\u00e0frica va provocar algunes de les batalles m\u00e9s importants del continent afric\u00e0 des de la segona guerra mundial i va estar estretament relacionada amb la guerra civil angolesa.el 1990, el govern del partit nacional va prendre els primers passos per a negociar la seva sortida del poder, i va abolir la il\u00b7legalitzaci\u00f3 del congr\u00e9s nacional afric\u00e0 (cna) i altres organitzacions pol\u00edtiques d'esquerra, i va alliberar nelson mandela de la pres\u00f3, despr\u00e9s de vint-i-set anys. a poc a poc, es van abolir les lleis de l'apartheid, i es va destruir l'arsenal nuclear; sud-\u00e0frica va ser admesa al tractat de la no proliferaci\u00f3 nuclear. les primeres eleccions multiracials sud-africanes es van portar a terme el 1994; el cna hi va aconseguir la majoria absoluta i ha governat fins avui en dia.\nmalgrat l'abolici\u00f3 de l'apartheid, milions de sud-africans, la majoria negres, continuen vivint en pobresa. aix\u00f2 \u00e9s degut, en part, al llegat del sistema de l'apartheid mateix, aix\u00ed com a les dificultats dels governs actuals a solucionar els problemes socials i millorar la distribuci\u00f3 de la riquesa.\n\n\n== geografia f\u00edsica ==\n\namb una superf\u00edcie d'1.219.912 quil\u00f2metres quadrats, sud-\u00e0frica \u00e9s el 25\u00e8 estat m\u00e9s gran del m\u00f3n. el pa\u00eds es troba a la regi\u00f3 m\u00e9s meridional del continent afric\u00e0, sent el cap agulhas el punt m\u00e9s meridional del pa\u00eds, i d'\u00e0frica.\nlimita al nord amb botswana i zimb\u00e0bue, i al nord-est i a l'est amb mo\u00e7ambic i swazil\u00e0ndia, mentre que lesotho, un petit pa\u00eds independent, \u00e9s un enclavament dins la regi\u00f3 oriental del pa\u00eds. el pa\u00eds es troba envoltat pels oceans atl\u00e0ntic i \u00edndic. a m\u00e9s, pertanyen a la rep\u00fablica de sud-\u00e0frica les illes subant\u00e0rtiques del pr\u00edncep eduard, situades 1.900 km al sud de ciutat del cap. les costes sud-africanes s'estenen al llarg de m\u00e9s de 2.500 km.\nquant al relleu, sud-\u00e0frica t\u00e9 una topografia variada. a la regi\u00f3 central s'hi troba el desert de kalahari, envoltat per l'altipl\u00e0 interior conegut com el highveld, l'altitud del qual varia entre els 1.500 i 2.400 m. la regi\u00f3 de la costa \u00e9s estreta, donant pas a un escarpament muntanyenc, conegut com el gran escarpament, que separa la costa de la plana interna. tot i que el pa\u00eds es classifica com a semi\u00e0rid, atesa la varietat topogr\u00e0fica, gaudeix d'una gran varietat de climes i ecosistemes, i \u00e9s un dels pa\u00efsos megadiversos del m\u00f3n. el mafadi, amb 3.450 metres, a la serralada drakensberg \u00e9s el cim m\u00e9s elevat del pa\u00eds.\nels rius m\u00e9s importants s\u00f3n: el riu orange, que neix a lesotho i drena la major part del territori abans de desguassar a l'atl\u00e0ntic. constitueix, en el trajecte interior, el l\u00edmit natural i pol\u00edtic amb nam\u00edbia. el seu principal afluent \u00e9s el vaal. al nord de la serralada de witwatersrand, discorre el limpopo, que neix a veld, i abans de desguassar a l'oce\u00e0 \u00edndic marca la frontera amb botswana i zimb\u00e0bue. el seu principal afluent \u00e9s el riu olifants.\n\n\n=== clima ===\nsud-\u00e0frica t\u00e9 majorit\u00e0riament un clima temperat per tal com es troba entornejat pels oceans atl\u00e0ntic i \u00edndic en tres dels quatre costats, per la seva localitzaci\u00f3 en la zona m\u00e9s suau clim\u00e0ticament de l'hemisferi sud i perqu\u00e8 t\u00e9 una elevaci\u00f3 mitjana en progressi\u00f3 constant cap al nord i l'interior. a causa d'aquesta topografia variada i de la influ\u00e8ncia oce\u00e0nica existeixen una gran varietat de zones clim\u00e0tiques. els hiverns es produeixen entre juny i agost.\nles zones clim\u00e0tiques varien des de l'extrem clima des\u00e8rtic que t\u00e9 lloc a la zona fronterera amb nam\u00edbia, fins al clima subtropical que t\u00e9 lloc al llarg de la frontera amb mo\u00e7ambic i l'oce\u00e0 \u00edndic. tot i que sud-\u00e0frica \u00e9s considerat com a semi\u00e0rid, hi ha una variaci\u00f3 considerable en el clima segons la topografia.\nl'extrem sud-oest t\u00e9 un clima molt similar al mediterrani, amb hiverns humits i estius calorosos i secs. aquesta zona produeix la major part del vi a sud-\u00e0frica. \u00e9s una regi\u00f3 en qu\u00e8 el vent bufa gaireb\u00e9 tot l'any, cosa que convertia el pas pel cap de bona esperan\u00e7a una travessia molt perillosa pels mariners i vaixells i provocant nombrosos naufragis. m\u00e9s cap a l'est, a la costa sud, les pluges es distribueixen de manera m\u00e9s uniforme durant tot l'any, donant lloc a un paisatge en el qual predomina el verd. aquesta zona \u00e9s coneguda popularment com a garden route (ruta dels jardins).\nl'estat lliure \u00e9s b\u00e0sicament pla, ja que es troba en un altipl\u00e0. al nord del riu vaal el highveld \u00e9s una zona amb notable precipitaci\u00f3 i on no es pateixen les condicions extremes de calor subtropical. la ciutat de johannesburg es troba al centre d'aquestes terres altes, a 1.740 m, amb una precipitaci\u00f3 anual de 760 mm i uns hiverns freds, per\u00f2 en qu\u00e8 la neu \u00e9s escassa.\nl'indret m\u00e9s fred de sud-\u00e0frica \u00e9s sutherland a l'oest de les muntanyes roggeveld, amb una mitjana di\u00e0ria d'11,3 \u00b0c i una mitjana de les m\u00ednimes de 2,8\u00ba amb tot, la temperatura m\u00e9s baixa registrada a sud-\u00e0frica fou a buffelsfontein, amb -18,5 \u00b0c. a l'interior del pa\u00eds s'han registrat les temperatures m\u00e9s elevades, amb 51,7 \u00b0c el 1948 a la prov\u00edncia del cap septentrional, prop d'upington.\n\n\n=== flora i fauna ===\nsud-\u00e0frica compta amb m\u00e9s de 20.000 plantes diferents, que representen quasi el 10% de totes les esp\u00e8cies conegudes al m\u00f3n, per la qual cosa \u00e9s considerada una \u00e0rea particularment rica en biodiversitat vegetal.\nel bioma prevalent al pa\u00eds \u00e9s la praderia, especialment al highveld, on la flora predominant s\u00f3n les pastures, els arbusts baixos i les ac\u00e0cies. la vegetaci\u00f3 \u00e9s m\u00e9s escassa cap al nord-oest, degut a les escasses precipitacions de la zona.\nel wwf distingeix quatre ecoregions de praderies de muntanya dins el pa\u00eds:\n\npraderia del highveld\npraderia montana dels drakensberg, als drakensberg, per sota dels 2.500 metres\npraderia altimuntana dels drakensberg, als drakensberg, por sobre dels 2.500 metres\nmatollar de maputaland-pondoland, a les valls dels contraforts meridionals dels drakensbergles pastures i plantes espinoses de la sabana donen pas progressivament als arbusts de la sabana cap al nord-oest del pa\u00eds, amb un creixement m\u00e9s lent. hi ha un nombre significatiu de baobabs en aquesta \u00e0rea, prop de l'extrem nord del parc nacional kruger.al bushveld hi ha nombrosos h\u00e0bitats de mam\u00edfers com el lle\u00f3, el lleopard, el nyu blau, el kudu, l'impala, la hiena, l'hipop\u00f2tam i la girafa. l'h\u00e0bitat del bushveld s'est\u00e9n de manera significativa cap al nord-est, incloent els territoris que pertanyen al parc nacional kruger i la reserva mala mala, aix\u00ed com la biosfera de waterberg, m\u00e9s al nord. el wwf divideix la regi\u00f3 de sabana del nord-est en tres ecoregions: sabana arbrada de mopane del zambeze, sabana arbrada de l'\u00e0frica austral i sabana arbrada del kalahari.\nla regi\u00f3 des\u00e8rtica del karoo, a l'oest del pa\u00eds, es divideix en tres ecoregions: el karoo suculent, prop de la costa; el karoo nama, a l'interior (namaqualand), on existeixen diverses esp\u00e8cies de plantes que emmagatzemen aigua, com ara els aloes i euf\u00f2rbies; i m\u00e9s al nord la sabana xer\u00f2fil\u00b7la del kalahari.\n\nel bioma mediterrani del fynbos, una de les sis regions flor\u00edstiques, es troba en una petita regi\u00f3 de la cap occidental i consta de m\u00e9s de 9.000 d'aquestes esp\u00e8cies, cosa que la converteix en una de les regions m\u00e9s riques del m\u00f3n quant a biodiversitat. la major part de les plantes s\u00f3n perennes i de fulles dures amb fulles fines com agulles, com ara les plantes esclerofil\u00b7les. una altra planta exclusiva de sud-\u00e0frica \u00e9s el g\u00e8nere de les proteas, de les quals existeixen al voltant de 130 esp\u00e8cies diferents en aquest pa\u00eds. el wwf divideix aquesta regi\u00f3 en tres ecoregions: fynbos i renosterveld de terres baixes, fynbos i renosterveld de muntanya i matollar d'albany.\nsi b\u00e9 sud-\u00e0frica compta amb una gran quantitat de plantes florals, posseeix pocs boscos. sols l'1% del pa\u00eds es troba ocupat pel bosc, que es troba exclusivament a la zona costanera humida de l'oce\u00e0 \u00edndic, a kwazulu-natal: la selva mosaic costanera de kwazulu i el cap i la selva mosaic costanera de maputaland i, m\u00e9s al sud, la selva muntana de knysna i els monts amatole. les plantacions d'esp\u00e8cies d'arbres importats s\u00f3n predominants, en particular l'eucaliptus i el pi. sud-\u00e0frica ha perdut una extensa superf\u00edcie d'h\u00e0bitat natural en las darreres quatre d\u00e8cades degut a la superpoblaci\u00f3, els patrons descontrolats de desenvolupament i la desforestaci\u00f3 del segle xix. actualment els arbres de fustes nobles, com el podocarpus latifolius, l'ocotea bullata i l'olea laurifolia es troben sota protecci\u00f3 governamental.\na la costa de l'\u00edndic es troben alguns enclavaments de manglar d'\u00e0frica austral.\n\n\n== pol\u00edtica i govern ==\n\n\n=== estructura constitucional ===\nsud-\u00e0frica \u00e9s l'\u00fanic estat del m\u00f3n amb tres capitals: ciutat del cap, la m\u00e9s gran de les tres, \u00e9s la capital legislativa; pret\u00f2ria, \u00e9s la capital administrativa, i bloemfontein \u00e9s la capital judicial. el govern de sud-\u00e0frica \u00e9s parlamentari. hi ha un parlament bicameral integrat per una cambra alta, el consell nacional de prov\u00edncies integrada per 90 membres; i una cambra baixa, l'assemblea nacional, integrada per 400 membres. els membres de la cambra baixa s'elegeixen segons el m\u00e8tode de la representaci\u00f3 proporcional; la meitat s'elegeixen a partir de llistes de partit nacionals i l'altra meitat de llistes de partit provincials. deu membres s'elegeixen per a representar a cada prov\u00edncia en el consell nacional de prov\u00edncies sense importar llur poblaci\u00f3: sis s\u00f3n delegats permanents i quatre s\u00f3n delegats designats pels governs provincials. les eleccions d'ambdues cambres es realitzen cada cinc anys. el govern es forma en la cambra baixa, i el l\u00edder del partit amb la majoria dels seients \u00e9s designat el president de sud-\u00e0frica.\na nivell regional, cada una de les nou prov\u00edncies que integren sud-\u00e0frica disposa d'un parlament. el nombre de membres dels parlaments varia entre 30 i 100, i s'elegeixen segons el m\u00e8tode de representaci\u00f3 proporcional.\nel partit congr\u00e9s nacional afric\u00e0 (cna) va rebre el 69,7% dels vots en les \u00faltimes eleccions generals, i el 66,3% dels vots en les eleccions municipals del 2006. el president actual de sud-\u00e0frica (per al per\u00edode del 2004 al 2009) \u00e9s thabo mbeki, que va succeir el president nelson mandela. el principal partit d'oposici\u00f3 \u00e9s l'alian\u00e7a democr\u00e0tica, tot i que nom\u00e9s va rebre el 12,4% dels vots en les eleccions del 2004, i el 14,8% en les eleccions municipals del 2006. el l\u00edder de l'alian\u00e7a democr\u00e0tica \u00e9s helen zille, que va succeir tony leon. el partit nacional que va dominar la vida pol\u00edtica de sud-\u00e0frica durant la major part del segle xx amb el nom de partit nacional, va fusionar-se amb el cna el 9 d'abril, 2005. altres partits pol\u00edtics amb representaci\u00f3 en el parlament s\u00f3n el partit de la llibertat inkatha, que representa els zulu, i els dem\u00f2crates independents; el primer partit va aconseguir el 6,97% i el segon l'1,7% dels vots en les eleccions del 2004.\n\n\n=== subdivisi\u00f3 administrativa ===\n\nquan l'apartheid va acabar el 1994, el govern sud-afric\u00e0 havia d'integrar els bantustans independents i semi independents dins l'estructura pol\u00edtica de sud-\u00e0frica. per aix\u00f2, es van abolir les quatre antigues prov\u00edncies de sud-\u00e0frica (cape province, natal, l'estat lliure d'orange i transvaal) i els quatre territoris independents (transkei, bophuthatswana, venda, i ciskei); i es van instituir nou prov\u00edncies completament integrades. aquestes noves prov\u00edncies s\u00f3n molt m\u00e9s petites que no pas les anteriors, per\u00f2 els governs locals disposen de m\u00e9s recursos per a distribuir a les \u00e0rees m\u00e9s petites.\nles nou prov\u00edncies se subdivideixen en 52 districtes: 6 districtes metropolitans i 46 districtes municipals (o municipis de districte). aquests 46 districtes municipals se subdivideixen en 231 municipis locals. els districtes municipals tamb\u00e9 contenen 20 \u00e0rees de gesti\u00f3 de districte (la majoria parcs) governades directament pels districtes municipals.\ncadascuna de les prov\u00edncies \u00e9s governada per un parlament, els membres del qual s'escullen per un per\u00edode de cinc anys per mitj\u00e0 de la representaci\u00f3 proporcional. cada parlament elegeix un premier que designa un consell executiu provincial de no m\u00e9s de 10 membres. els parlaments provincials tenen l'autoritat per a legislar en totes les \u00e0rees permeses per la constituci\u00f3 com ara l'educaci\u00f3, el medi ambient, la sanitat, l'habitatge i el transport. no obstant aix\u00f2, el govern central tamb\u00e9 t\u00e9 un grau elevat de poder concurrent, i per tant, \u00e9s un sistema federal feble.\n\n\n== economia ==\n\nsud-\u00e0frica \u00e9s un pa\u00eds en vies de desenvolupament amb ingressos mitjans amb abund\u00e0ncia de recursos, ben desenvolupat en els sectors financer, legal, comunicacions, energia i transport amb un mercat borsari que est\u00e0 comptabilitzat entre els 10 m\u00e9s grans del m\u00f3n i amb unes infraestructures que permeten una distribuci\u00f3 efecient de mercaderies als majors centres urbans de la regi\u00f3. no obstant aix\u00f2, tot i que el creixement ha estat positiu durant 10 anys seguits, no ha solucionat el 30% de la taxa d'atur ni els majors problemes que resten de l'\u00e8poca de l'apartheid, especialment els problemes de pobresa i falta de poder econ\u00f2mic entre els grups desavantatjats. hi ha altres problemes com ara el crim, corrupci\u00f3 i la sida. a principis del 2000, el president thabo mbeki va prometre promoure el creixement econ\u00f2mic i la inversi\u00f3 estrangera relaxant les restrictives lleis laborals, iniciant un proc\u00e9s de privatitzaci\u00f3 i retallant despeses del govern innecess\u00e0ries. la seva estrat\u00e8gia es troba amb for\u00e7a retic\u00e8ncies dels sindicats.\ns'estima que a sud-\u00e0frica hi ha uns 4,79 milions de seropositius. el govern ha assignat, amb for\u00e7a retard, importants recursos per lluitar contra la malaltia. un estudi recent (de l'african journal of aids research, thomas rehle i olive shisana) mostra que la taxa d'infecci\u00f3 comen\u00e7a estabilitzar-se (de 4,2% a l'1,7% per les edats compreses entre els 15 i els 49 anys) i que les morts degudes al sida assoliran un m\u00e0xim el 2008 amb 487.320.\ndes que sud-\u00e0frica va obrir les seves fronteres despr\u00e9s de la fi de l'apartheid, grups de crim organitzats han entrat al pa\u00eds i la majoria del comer\u00e7 mundial de droga passa per les seves fronteres. sud-\u00e0frica tamb\u00e9 \u00e9s el quart productor de marihuana del m\u00f3n.\nla volatilitat del rand ha afectat l'activitat econ\u00f2mica, amb l'ensorrament del rand durant el 2001 (assolint un m\u00ednim hist\u00f2ric de 13,85 rands per d\u00f2lar, augmentant temors d'inflaci\u00f3 i fent que el banc central increment\u00e9s els tipus d'inter\u00e8s), per\u00f2 des d'aleshores s'ha recuperat dr\u00e0sticament, canviant-se per menys de 7 a l'octubre del 2003, portant a una millora pel que fa a la inflaci\u00f3 i el banc central ha abaixat tipus d'inter\u00e8s tot i que els exportadors amenacen d'acomiadar treballadors.\n\u00e9s un dels l\u00edders la comunitat per al desenvolupament de l'\u00e0frica austral, integrant de la comunitat econ\u00f2mica africana.\nl'economia sud-africana \u00e9s considerada com una de les noves economies emergents al m\u00f3n, amb un grup de pa\u00efsos agrupats amb el nom de civets.\n\n\n== geografia humana i societat ==\n\n\n=== demografia ===\nla poblaci\u00f3 sud-africana ha crescut molt r\u00e0pidament durant l'\u00faltima meitat del segle xx; de 13 milions el 1950 a 43 milions el 2000. no obstant aix\u00f2, la incid\u00e8ncia de la sida en creixement, contenint el creixement poblacional; de fet, tot i que la taxa de natalitat de sud-\u00e0frica \u00e9s comparable a la mitjana mundial, la taxa de mortalitat \u00e9s gaireb\u00e9 el doble. s'estima que hi ha uns 5,3 milions de seropositius a sud-\u00e0frica. en considerar l'alta taxa d'incid\u00e8ncia de la sida, les estad\u00edstiques demogr\u00e0fiques mostren un panorama molt greu: una esperan\u00e7a de vida de 42,5 anys, una taxa de mortalitat infantil de 59,4 nens per cada 1.000 nascuts i una taxa de creixement poblacional negativa de \u22120,46%.\n\n\n=== etnografia ===\nsud-\u00e0frica \u00e9s una naci\u00f3 amb m\u00e9s de 47 milions de persones d'or\u00edgens, cultures, lleng\u00fces i religions molt diversos. el cens nacional del 2001, permet\u00ed l'autoadscripci\u00f3 de la poblaci\u00f3 en una de cinc categories racials. basant-se en les xifres d'aquell any, les estimacions per al juny del 2006 eren: 79,5% d'africans negres, 9,2% de blancs, 8,9% de coloureds i 2,5% d'asi\u00e0tics o indis. aix\u00ed, la gran majoria de la poblaci\u00f3 es classifica a si mateixa com a africana o negre, per\u00f2 aquest sector no \u00e9s ni culturalment ni ling\u00fc\u00edsticament homogeni. els grups \u00e8tnics m\u00e9s nombrosos s\u00f3n els zulu, els xhosa, els basotho, els bapedi, els venda, els tswana, els tsonga, els swazi i els ndebele, tots els quals parlen alguna llengua bantu. alguns, com ara els zulu, els xhosa, els bapedi i els venda s\u00f3n habitants exclusius de sud-\u00e0frica, mentre que d'altres habiten altres territoris dels pa\u00efsos ve\u00efns; per exemple, els basotho constitueixen el grup \u00e8tnic m\u00e9s nombr\u00f3s de lesotho, els tswana s\u00f3n el grup majoritari de botswana, els swazi s\u00f3n el grup m\u00e9s nombr\u00f3s de swazil\u00e0ndia i els ndebele tamb\u00e9 habiten zimb\u00e0bue on s\u00f3n coneguts com a matabele.\nla poblaci\u00f3 blanca no \u00e9s tampoc \u00e8tnicament homog\u00e8nia, ans descendeix de diversos grups \u00e8tnics: neerlandesos, alemanys, hugonots francesos, anglesos, irlandesos, escocesos i gal\u00b7lesos. culturalment i ling\u00fc\u00edsticament, es divideixen nom\u00e9s en dos grups: els afrikaners o b\u00f2ers que parlen l'afrikaans i els grups de parla anglesa. hi ha petites comunitats de descendents d'immigrants europeus que encara parlen llurs lleng\u00fces origin\u00e0ries. la poblaci\u00f3 blanca, tanmateix, est\u00e0 decreixent, atesa una taxa de natalitat molt baixa i per l'emigraci\u00f3; des de 1994, m\u00e9s de 100.000 sud-africans blancs han emigrat.el terme coloured s'utilitza per referir-se a les persones d'ascend\u00e8ncia racial mixta, descendents dels esclaus de l'orient i de l'\u00e0frica central, dels khoisans originaris del cap, dels africans negres abor\u00edgens, dels blancs, aix\u00ed com dels javanesos, malaisis i d'altres. la majoria parlen l'afrikaans. els descendents indis tamb\u00e9 s\u00f3n nombrosos. hi van ser portats com a treballadors des de la d\u00e8cada de 1850, tot i que tamb\u00e9 immigrarien volunt\u00e0riament grups de mercaders m\u00e9s tard durant el mateix segle.\n\n\n=== lleng\u00fces ===\nsud-\u00e0frica t\u00e9 onze lleng\u00fces oficials: sepedi (o sotho del nord), sesotho, setswana, siswati, tshivenda, xitsonga, afrikaans, angl\u00e8s, isindebele, isixhosa i izizulu. en aquest sentit, \u00e9s el segon pa\u00eds, despr\u00e9s de l'\u00edndia, en nombre de lleng\u00fces oficials. tot i que, legalment, totes les lleng\u00fces s\u00f3n iguals, el nombre de parlants varia; segons el cens del 2001, les tres lleng\u00fces m\u00e9s parlades s\u00f3n el zulu (23,8%), xhosa (17,6%) i afrikaans (13,3%). el govern tamb\u00e9 reconeix vuit lleng\u00fces no oficials: fanagalo, khoe, lobedu, \nnama, ndebele del nord, phuthi, san i la llengua de signes sud-africana. moltes de les lleng\u00fces no oficials dels pobles san i khoikhoi, contenen diversos dialectes que s'estenen cap al nord fins a nam\u00edbia i botswana. aquests pobles han retingut llur identitat cultural pr\u00f2pia basada en societats ca\u00e7adores-recol\u00b7lectores. han estat marginats, i moltes de llurs lleng\u00fces estan en perill d'extinci\u00f3.\nmolts sud-africans blancs tamb\u00e9 parlen altres lleng\u00fces europees com ara el portugu\u00e8s, alemany i grec, mentre que alguns asi\u00e0tics i indis parlen lleng\u00fces asi\u00e0tiques com ara el telugu, hindi, gujarati i t\u00e0mil.\nels darrers anys, a m\u00e9s, ha sorgit un nou llenguatge, anomenat gayle o gail, que \u00e9s un argot gai o criptolecte slang basat en l'angl\u00e8s i l'afrikaans, utilitzat principalment per parlants homosexuals d'aquests dos idiomes. s'utilitza principalment en comunitats urbanes sud-africanes. tamb\u00e9 hi ha un equivalent, utilitzat per parlants del bantu, que s'anomena isingqumo, i est\u00e0 basat en la llengua nguni.\n\n\n=== religi\u00f3 ===\nsegons el cens de 2001, els cristians representaven el 79,8% de la poblaci\u00f3, la majoria dels quals membres de diverses denominacions protestants. la categoria cristiana inclou el cristianisme de sion (esgl\u00e9sia iniciada a sud-\u00e0frica amb un 11,1% dels fidels), el pentecostal (8,2%), el cat\u00f2lic rom\u00e0 (7,1%), el metodista (6,8%), l'esgl\u00e9sia reformista holandesa (6,7%) i els anglicans (3,8%). els membres de les esgl\u00e9sies cristianes restants representaven un altre 36% de la poblaci\u00f3. els musulmans representaven l'1,5% de la poblaci\u00f3, els hind\u00fas l'1,2%, les religions africanes tradicionals el 0,3% i el judaisme el 0,2%. un 15,1% no tenia cap afiliaci\u00f3 religiosa, el 0,6% eren \"altres\" i l'1,4% \"no especificat\".les esgl\u00e9sies d'iniciaci\u00f3 africana s\u00f3n el m\u00e9s gran dels grups cristians. a banda, moltes de les persones sense afiliaci\u00f3 es creu que realment professen religions tradicionals de llurs pobles. s'estima que hi ha uns 200.000 curanderos tradicionals, i fins a un 60% dels sud-africans els consulten, generalment anomenats sangoma ('endevinador') o inyanga ('herborista'). aquests curanderos utilitzen una combinaci\u00f3 de creences espirituals ancestrals i una creen\u00e7a en les propietats espirituals i medicinals de la fauna i la flora locals, comunament conegudes com muti ('medicina'). molts pobles tenen pr\u00e0ctiques religioses sincr\u00e8tiques que combinen influ\u00e8ncies cristianes i ind\u00edgenes.\nels musulmans sud-africans s\u00f3n principalment de color i indis. s'hi han unit conversos sud-africans negres o blancs, aix\u00ed com els d'altres parts d'\u00e0frica. els musulmans sud-africans descriuen la seva fe com la religi\u00f3 de conversi\u00f3 de m\u00e9s r\u00e0pid creixement al pa\u00eds, amb el nombre de musulmans negres que s'ha multiplicat per sis, de 12.000 el 1991 a 74.700 el 2004.hi ha una poblaci\u00f3 jueva important, descendent de jueus europeus que van arribar com a minoria entre altres colons europeus. aquesta poblaci\u00f3 va assolir el m\u00e0xim a la d\u00e8cada de 1970 amb 120.000 habitants, encara que avui nom\u00e9s en queden uns 67.000, la resta ha emigrat, majorit\u00e0riament a israel. tot i aix\u00ed, aquestes xifres fan que la comunitat jueva de sud-\u00e0frica sigui la dotzena m\u00e9s gran del m\u00f3n.\n\n\n=== sanitat ===\nun dels problemes m\u00e9s greus que afronta sud-\u00e0frica \u00e9s la pand\u00e8mia de la sida. el 2005, el 31% de les dones embarassades estaven infectades amb el vih. la taxa de prevalen\u00e7a de la sida entre els adults \u00e9s del 21,5%; \u00e9s a dir, 5,3 milions de persones n'estan infectades. la relaci\u00f3 entre el vih i la sida ha estat negada pel president i el primer ministre, els quals argumenten que l'alta taxa de mortalitat \u00e9s deguda a la malnutrici\u00f3\u2014i per tant a la pobresa\u2014i no pas al vih. tot i aix\u00ed, des del 2007, el govern ha augmentat els seus esfor\u00e7os per a reduir la incid\u00e8ncia de sida.la sida ha afectat especialment les persones sexualment i econ\u00f2micament actives; i per tant, moltes fam\u00edlies han perdut els principals contribu\u00efdors del suport econ\u00f2mic. hi ha un gran nombre d'\"orfes de sida\"\u2014estimats en 1,2 milions\u2014 que en la major part dels casos, depenen de l'estat. igualment, les persones majors tamb\u00e9 perden el suport dels membres joves de llurs fam\u00edlies.\n\n\n== persones notables ==\nbasil rathbone, actor angl\u00e8s nascut a johannesburg.\nnelson mandela, ex-president sud-afric\u00e0.\n\n\n=== emigrants sud-africans a l'estranger ===\nj. r. r. tolkien, autor d'el senyor dels anells\ndaniel radcliffe, actor brit\u00e0nic. la seva mare \u00e9s de sud-\u00e0frica.\n\n\n== vegeu tamb\u00e9 ==\nhimne de sud-\u00e0frica\nmbaqanga\nparc transfronterer del gran limpopo\nviolaci\u00f3 correctiva\n\n\n== refer\u00e8ncies ==\n\n\n== bibliografia ==\ncarlin, john. heroica tierra cruel: cr\u00f3nicas africanas. seix barral, 2004. 412 p. (los tres mundos). isbn 978-84-322-0882-9."