Gävlebocken är en stor julbock av halm som satts upp på Slottstorget i Gävle varje år sedan 1966. Den sätts upp inför första söndagen i advent. Under de flesta år har den olovligt bränts ned.
Under de 53 år som bocken har ställts upp på Slottstorget så har den 16 gånger stått kvar mer eller mindre oskadd. Bocken har bränts upp 30 gånger och även förstörts på andra sätt, bland annat genom att slås sönder eller bli påkörd. Att på något sätt sabotera eller bränna ner bocken är olagligt. Hovrätten fastställde 2018 att det klassas som grov skadegörelse, vilket motsvarar tre månaders fängelse.Traditionen att sätta upp bocken upprätthålls av Gävle kommun och Gävle centrumsamverkan.  Åren 1966–1970 organiserades bockbygget av Söders Köpmän, men efter flera bränder lades projektet ned. Då tog Naturvetenskapliga föreningen på Vasaskolan över initiativet och byggde bockar i olika storlekar under flera år. 1986 återupptog Söders Köpmän traditionen varför det under flera år byggdes två bockar, en stor organiserad av Söders Köpmän och en liten organiserad av Vasaskolan. Gävlebocken nämns i Guinness Rekordbok som världens största halmbock.


== Historik ==


=== Traditionen börjar ===
Den 1 december 1966 ställdes den 10 meter höga och 3 ton tunga halmbocken upp på torget för första gången. Vem som kom på idén att ställa en gigantisk variant av en traditionell julbock på Slottsberget i Gävle är inte helt klarlagt, men tre personer omnämns som möjlig upphovsman: reklammannen Stig Gavlén (1927–2018), TV-handlaren och ordförande i köpmannaföreningen Harry Ström och Inga Ivarsson. Konstruktionen och utseendet överläts till Stig Gavléns bror, chefen för Gävle brandkår, Jörgen Gavlén. Bocken byggdes av brandkåren fram till 1970 och senare även under perioden 1986–2002. Den första bocken finansierades av Harry Ström och kostade 10 000 kronor att producera. Vid tolvslaget på nyårsaftonen sattes bocken i brand. Gärningsmannen hittades och åtalades för grov skadegörelse.1967 och 1968 års bockar brändes inte ned och byggdes således på samma stomme. Dessa bockar var 12 meter höga, 6,5 meter långa med 3 meter höga ben. 1969 års bock var den första som sponsrades av Gävles stadsfullmäktige. Bocken brann på nyårsnatten och gärningsmannen greps aldrig. 1970 års bock brann ned redan natten efter invigningen. De två männen i 20-årsåldern som tänt på greps och anhölls för mordbrand. Samma år återuppbyggdes bocken i vass. Efter detta år tröttnade Söders Köpmän på projektet som därmed lades ned.


=== Vasaskolans Naturvetenskapliga förening tar över ===
Istället tog Vasaskolans Naturvetenskapliga förening över och byggde 1971 en 1,5 meter hög bock som placerades på den gamla bockens plats. Denna mindre bock råkade ut för sabotage, men eldhärjades inte. 1971 års bock blev sönderslagen, 1973 års bock stals och 1976 års upplaga mejades ned av raggarbilar. 1985 byggde Vasaskolan, med finansieringshjälp av Söders Köpmän, den dittills högsta bocken som mätte 12,5 meter på höjden och som därmed kom in i Guinness Rekordbok. Denna bock fick något annorlunda proportioner, med extra lång hals. I slutet av januari brändes den ned. Året därpå tog Söders Köpmän upp bockbyggandet igen vilket resulterade i protester från Vasaskolan, som också byggde en bock.Därefter har det byggts två bockar, en större och en mindre.


=== Bocken blir rikskänd ===
Kring mitten av 1980-talet började begreppet "Gävlebocken" användas i riksmedia. 1987 års bock blev den högsta hittills och med sina 12,93 meter kom den in i Guinness Rekordbok. Den brann veckan före jul trots att den både dränkts in med vatten och impregnerats. 1988 kunde man för första gången slå vad om och när bocken skulle brinna, på en engelsk vadslagningsbyrå. Trots det brann den aldrig detta år. 1989 brann den redan innan den var färdigbyggd, men bocken återuppbyggdes och stod fram till januari 1990 då även denna upplaga brann. 1991 spändes bocken för en släde, full med paket som gjorde reklam för olika affärer och varor. Detta skapade debatt och släden togs bort.


=== "Hälsingebocken" ===
1992 års bockbrännare greps och dömdes för bränderna av den stora bocken den 5:e och den 20 december samt brännandet av den mindre bocken. Trots detta byggdes den stora bocken upp en tredje gång för att under namnet "Hälsingebocken" bli symbol för den så kallade Gävleborgskampanjen. Hälsinge regemente skulle läggas ned och arbetslösheten i länet var stor. För att skapa uppmärksamhet skeppades bocken till Stockholm och sattes på en flotte i Stockholms ström där den slutligen förankrades mitt framför Lejonbacken och Kungliga Slottet. 1993 sattes en gärdsgård upp runt bocken. 1994 byggdes det utöver halmbockarna även en bock i trä som skickades till VM i ishockey i Italien. Senare placerades den utanför Furuviksparkens entré och därefter vid Gävle Bro. 1995 års bock kostade 150 000 kronor att producera och bekostades av Söders köpmän, Gävle kommun och Arbetarbladet. 1996 års bock filmades med en webbkamera så att man kunde följa bockens öde via internet. 1997 bestämde bockkommittén att bocken skulle brännas upp som ett jippo och Stig Gavlén bland andra deltog i bränningen.


=== Spectacle for a Millennium (Skådespel för ett årtusenden) ===
Till millennieskiftet gjorde Gävle konstcentrum, hösten 1999, utställningen Spectacle for a Millennium (Skådespel för ett årtusende) med konstnären Carina Gunnars, som kretsade kring byggande och bränningen av bocken. 2001 års bock brändes ned av den 50-årige amerikanen Lawrence Jones som var på besök i Sverige. Han häktades och dömdes senare till en månads fängelse och att betala 100 000 kronor i skadestånd till Föreningen Söders Köpmän. Häktningstiden kvittades mot fängelsedomen och Jones lämnade landet utan att betala skadeståndet.Även om den stora halmbocken har klarat sig vissa år, har det ibland gått sämre för den mindre. År 2014 fick den bara stå i en vecka innan frambenen på den slogs sönder medan den stora bocken stod kvar oskadd.


== Nedbränning ==
Nästan varje år har julbocken olovligen bränts ned. Det har påpekats att det faktum att bocken bränts ned är det som gjort den känd, även internationellt, och därmed gett Gävle uppmärksamhet. Nedbränningen är dock olaglig och rubriceras som grov skadegörelse. Olika försök har gjorts för att förhindra att bocken bränns, till exempel vakter, webbkamerasändning eller impregnering av materialet för att minska antändligheten.
År 2006 impregnerades bocken, något som gjorde att den fick stå helt orörd förutom vid ett litet bränningsförsök då någon endast lyckades bränna upp ett av bockens röda band. Även år 2007 impregnerades bocken. Efter klagomål att bocken sett blöt ut, vilket berott på att impregneringen gjort att halmen dragit åt sig vatten, impregnerades bocken inte 2008. Däremot gjordes ett försök med ett nytt flamskyddsmedel 2013, men det förhindrade inte en ny brand. År 2010 anlitades för första gången vakter som bevakade bocken dygnet runt. År 2011 såldes julbocken som kramdjur i Gävle för att finansiera bättre bevakning under året. De återkommande nedbränningarna ledde till att initiativtagaren Stig Gavlén ville att Gävle kommun skulle upphöra med traditionen 2015, om inte kommunen kunde få stopp på bränderna. År 2015 restes bocken trots det enligt tradition.Det har förekommit flera förslag om att bocken under kontrollerade former ska brännas ned, vilket också skedde 1997. 2003 hörde amerikanen Lawrence Jones av sig och föreslog att det årligen skulle arrangeras en eldfest där bocken brändes lagligt. Ett liknande medborgarförslag röstades ner av kommunfullmäktige den 14 december 2015. En av motiveringarna till att förslaget röstades ner var att man inte ville uppmuntra till mordbrand.Bocken har blivit så känd för att brännas, att den också framställs brinnande på modelljärnvägsmuseet Miniature Kingdoms modell av Gävle. Vissa medlemmar i bockkommittén anser även att bocken måste brinna ibland för att upprätthålla intresse. Gävle kommun har själva anspelat på bockens ofta tragiska öde. 2015 kunde man på anslagstavlor vid bocken läsa att allmänheten kunde "följa bocken till den går sitt årliga okända öde till mötes".


== Konstruktion ==
Bocken består av en stomme av trä som kläs med vävda mattor av halm eller vass. Till 1966 års bock gick det åt 20 kubikmeter halm, en kilometer trävirke, 20 meter järn, 3000 spikar och skruvar och en och en halv kilometer bindgarn. Den vägde runt 3 ton.


== Vadslagning ==
Både i Sverige och i andra länder förekommer det sedan 1988 vadslagning om, och på vilket datum, bocken kommer att brännas ner. Redan 1988 förekom bocken på engelska vadslagningslistor. År 2014 var oddset enligt vadslagningssajten Betway 1,3 gånger pengarna på att bocken skulle brännas och 3 gånger pengarna på att den skulle klara sig över julen.


== Bildgalleri ==

			
			
		
		
			
			
		
		
			
			
		
		
			
			
		
		
			
			
		
		
			
			
		


== Tidslinje ==


=== 1960-tal ===


=== 1970-tal ===


=== 1980-tal ===


=== 1990-tal ===


=== 2000-tal ===


=== 2010-tal ===


=== 2020-tal ===


== Föregångare och efterföljare ==
Julbocken (julbockarna) i Gävle har inspirerat till halmbockar på andra håll. Även efterföljarna har drabbats av brandtillbud.


=== Sverige ===
Sedan mitten av 1990-talet finns en julbock i Örebro. Den är dock inte klädd med halm utan med granris och har också bränts ner flera gånger. Örebro har dock haft en halmbock tidigare. KFUM:s julbock 1950 var placerad på Storgatan 23 och förbipasserande var tvungna att gå under den. I Huskvarna ställs julkärve ut inför jul. Kinna gav sig också in bockbyggandet och satte i december 2012 upp en egen bock av granris som utsattes för ett eldningsförsök två veckor efter uppförandet. Branden kunde dock snabbt släckas.


=== Island ===
Sedan 2010 har IKEA i Garðabær utanför Reykjavik, Island, uppfört en halmbock efter inspiration från Gävlebocken. Den har brunnit ner flera gånger, bland annat har personer medvetet tänt på den, men även på grund av elfel. Den har även vält på grund av hårda vindar.


=== Finland ===
Vasa i Österbotten uppförde en halmbock kallad Vasabocken år 2017 som brändes ned 1 februari. Det var femte och sista året i rad som halmbocken restes på Vasa torg. Branden undersöktes som skadegörelse, och gärningsmannen blev skyldig att betala flera tusen euro för skadegörelse.


== Källor ==


== Externa länkar ==
Gävlebockens historia - bockens öde år för år
Officiell hemsida - med bland annat webbkamera på bocken.
Officiell blogg
 Wikimedia Commons har media som rör Gävlebocken.