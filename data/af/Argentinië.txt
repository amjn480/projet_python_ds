"argentini\u00eb (spaans: argentina, [a\u027exen\u02c8tina], ), amptelik die argentynse republiek (spaans: rep\u00fablica argentina), is 'n spaanssprekende land in die suide van suid-amerika, tussen die andesgebergte in die weste en die suidelike atlantiese oseaan in die ooste. die naam \"argentini\u00eb\" is afgelei van die latynse woord argentum (silwer), 'n edelmetaal wat 'n belangrike rol gespeel het in die opkoms van europese kolonialisme in argentini\u00eb.\n\nargentini\u00eb grens in die noorde aan bolivi\u00eb en paraguay, in die ooste aan brasili\u00eb en uruguay, suid van die r\u00edo de la plata aan die atlantiese oseaan, in die weste aan chili en in die suide aan die suidelike oseaan. argentini\u00eb maak aanspraak op 'n sektor van antarktika (argentyns-antarktika, spaans: ant\u00e1rtida argentina), die falkland-eilande (spaans: islas malvinas) en ander suid-atlantiese eilande (spaans: islas del atl\u00e1ntico sur) soos suid-georgi\u00eb en die suidelike sandwicheilande (islas georgias del sur y sandwich del sur), die suid-shetland- (islas shetland del sur), en suid-orkney-eilandgroep (islas orcadas del sur).\nargentini\u00eb trek die aandag van ekonomiese navorsers nadat dit in die laat 19de en vroe\u00eb 20ste eeu genoeg gevorder het om onder die tien welvarendste lande ter w\u00eareld gereken te word, maar sy ekonomiese ontwikkeling het vanaf die groot depressie in die vroe\u00eb 1930's 'n reeks van af- en opwaartse kurwes getoon wat dit agter sy buurlande, veral chili, laat terugsak het \u2013 om \u00earens tussen die vyftigste en sestigste plek te beland. vinnige en selfs stormagtige groei in die 1990's het in 2001 in een van di\u00e9 land se diepste ekonomiese krisisse ge\u00ebindig \u2013 en van di\u00e9 land die grootste buitelandse wanbetaler in die geskiedenis gemaak.\ntegelykertyd het argentyne sedert hul onafhanklikwording in die vroe\u00eb 19de eeu nooit daarin geslaag om 'n oorkoepelende nasionale identiteit te skep nie. argentini\u00eb word soms beskryf as 'n nasie van europe\u00ebrs wat aan boord van emigrasieskepe gegaan het om die mees europese land van amerika of die mees amerikaanse land van europa te word. sy politiek en samelewing is gekenmerk deur spanninge, geweldpleging, 'n halfeeu van staatsgrepe en 'n bloedige vervolging van andersdenkendes, linkses, intellektueles of blote verdagtes tydens die milit\u00eare diktatuur tussen 1976 en 1983, wat \u2013 n\u00e1 jare van politieke onrus, ekonomiese chaos, geweldpleging en opspraakwekkende ontvoerings van buitelanders \u2013 eufemisties as \"nasionale proses van herorganisasie\" (spaans: proceso de reorganizaci\u00f3n nacional) beskryf is en moontlik 30 000 menselewens ge\u00ebis het. dit het sy hoogtepunt \u2013 en einde \u2013 in die milit\u00eare aanval op die britse falkland-eilande tydens die falklandoorlog van 1982 gevind. argentini\u00eb het daarna teruggekeer na 'n stabiele demokratiese regeringsvorm.\nargentyne toon 'n neiging om hulself veral in teenstelling en opposisie met ander te definieer en het dus in hul geskiedenis onderskeidings tussen \"federaliste en aanhangers van 'n eenheidstaat\", \"'n beskaafde samelewing en barbaarse toestande\", \"radikale en behoudendes\", \"buenos aires en die res van di\u00e9 land\", \"peroniste en anti-peroniste\" gemaak, ongeag di\u00e9 land se redelik homogene bevolking van merendeels italiaanse en spaanse afkoms en die gebrek aan enige merkwaardige taalkundige of etniese diversiteit.\n\n\n== etimologie ==\ndie verwysing na die streek met die woord argentina is vir die eerste keer gebruik op 'n venesiaanse kaart in 1536.in afrikaans is die naam \"argentini\u00eb\" ontleen aan spaans; di\u00e9 benaming is egter nie spaans nie, maar italiaans. argentina (manlik argentino) beteken in italiaans \"(gemaak) van silwer\" of \"silwerkleurig\", ontleen aan die latyn argentum vir silwer. in italiaans word die byvoeglike naamwoord of die eienaam dikwels gebruik in 'n selfstandige wyse as 'n selfstandige naamwoord en word dus l'argentina.\ndie naam argentina is waarskynlik die eerste keer gebruik deur venesiaanse en genuese seevaarders soos giovanni caboto. in spaans en portugees is die woorde vir \"silwer\" onderskeidelik plata en prata en \"(gemaak) van silwer\" is plateado en prateado. argentina is oorspronklik geassosieer met die silwerberge-legende wat wydverspreid was onder die eerste europese ontdekkingsreisigers van die la plata-kom.die eerste skriftelike gebruik van die naam in spaans kan opgespoor word in la argentina, 'n 1602-gedig deur mart\u00edn del barco centenera wat die streek beskryf. hoewel argentina teen die 18de eeu algemeen gebruik is, was die land se amptelike naam \"vise-koninkryk die r\u00edo de la plata\" in die spaanse ryk en \"verenigde provinsies van die r\u00edo de la plata\" n\u00e1 sy onafhanklikwording.\nin die 1826-grondwet is die naam \"argentynse republiek\" vir die eerste keer in 'n regsdokument gebruik. die naam \"argentynse konfederasie\" was ook algemeen gebruik en is in die argentynse 1853-grondwet geformaliseer. in 1860 het 'n presidensi\u00eble dekreet die land se naam bepaal as \"argentynse republiek\" en di\u00e9 jaar se grondwetlike wysiging het al die name sedert 1810 as wettiglik geag.\n\n\n== geskiedenis ==\n\n\n=== vroe\u00eb geskiedenis ===\ndie eerste europe\u00ebrs, wat in die 16de eeu langs die argentynse kus geseil en hier voet aan wal gesit het, was seevaarders op soek na 'n suidelike deurvaart van die atlantiese na die stille oseaan, waaronder ferdinand magellaan en pedro de mendoza. laasgenoemde het die nedersetting nuestra senora santa maria del buen aire, die huidige buenos aires, in omtrent 1536 gestig. in die noordweste van di\u00e9 land, waar goeie landbougrond gevind word, het die spanjaarde, wat vanuit die onderkoninkryk bolivi\u00eb suidwaarts beweeg het, verskillende nedersettings soos mendoza, tucuman, c\u00f3rdoba en salta gestig. hier is perde geteel, vee vir vleisproduksie aangehou en suiker, tabak en groente verbou.\ndie noordwestelike deel van argentini\u00eb het sy bloeitydperk in die 17de en 18de eeu as gevolg van handel met die onderkoninkryk peru beleef, terwyl buenos aires destyds niks meer as 'n tweederangse hawe was nie. eers in 1776 het buenos aires die administratiewe sentrum van die nuwe vise-koninkryk 'rio de la plata' geword, 'n gebied wat die huidige argentini\u00eb, uruguay, paraguay en 'n deel van bolivi\u00eb ingesluit het.\n\n\n=== geboorte van die argentynse nasie ===\nop 25 mei 1810 het die kreoolse bevolking van buenos aires in opstand teen die koloniale spaanse bewind gekom. hulle het voor die cabildo vergader, die gebou waar afgevaardigdes, wat deur die spaanse kroon benoem is, byeengekom het en die visekoning en heersende junta se bedanking ge\u00ebis. n\u00e1 250 jaar se heerskappy oor die kolonie was die heersende klas s\u00f3 verswak dat hulle voor die betogende massas geswig het. die politieke mag het skielik in die hande van 'n kreoolse junta beland.\nook in ander dele van suid-amerika, waar 'n opgeleide en liberale stedelike kreoolse middelklas deur merendeels spaans-gebore bewindhebbers geregeer is, het inheemse burgers op magsdeling aangedring. in europa het napoleon bonaparte destyds milit\u00ear teen sy ou politieke bondgenoot spanje opgetree, di\u00e9 land binnegeval en, ondanks plaaslike weerstand, sy eie broer tot nuwe koning verklaar. hierdie gebeure het die politieke druk op spanje se koloniale bewind in suid-amerika versterk en die tafel gedek vir politieke hervormings.\ndie inheemse kreoolse bevolking was vasberade en magtig genoeg om politieke veranderings teweeg te bring, soos hulle reeds in 1806 en 1807 bewys het toe die inwoners van buenos aires 'n milit\u00eare oorwinning oor twee invallende britse le\u00ebrs behaal het. terwyl die eerste britse mag met slegs 1 500 soldate nog relatief klein was, was die tweede oorwinning oor 'n magtige en goed opgeleide le\u00ebr van 11 000 man, wat deur buenos aires se bevolking gedwing is om te kapituleer, al hoe indrukwekkender. die slaankrag van plaaslike burgermagte het selfs geblyk om groter te wees as di\u00e9 van spaanse koloniale regimente. die kreoolse bevolking het uit hierdie groot milit\u00eare sukses hul reg op selfregering afgelei.in 1816 het argentini\u00eb onafhanklik van spanje geword, na 'n kort stryd met die spaanse besetters, onder leiding van jos\u00e9 de san martin. de sa martin, wat ook in chili en peru vir onafhanklikheid geveg het, word nog steeds deur die argentyne as 'n held beskou. in die eerste jare van die jong nasie ontstaan diverse konflikte tussen sentraliste en federaliste, tot in 1853, toe 'n nuwe grondwet aangeneem is.\nin die tweede helfte van die 19de eeu gaan buenos aires snel vooruit, deels as gevolg van die aankoms van duisende immigrante. nuwe tegnologie\u00eb (vries van vleis, spoorwe\u00eb) stimuleer landbou en veeteelt. nuwe gebiede soos patagoni\u00eb word verower. immigrante uit engeland en wallis begin skaapteelt op groot estancias. argentini\u00eb word na die verenigde state die tweede \"beloofde land\" van die amerikas.\nvervolgens word argentini\u00eb egter gekenmerk deur aanhoudende politieke konflikte tussen konserwatiewe en liberale elemente en tussen burgers en die weermag. na die tweede w\u00eareldoorlog verskyn die populistiese \"peronisme\", wat die verhouding tot 'n punt dryf. tot 1983 word steeds bloediger optredende milit\u00eare juntas afgewissel met outorit\u00eare siviele regerings, wat lei tot toenemende ekonomiese probleme, korrupsie, algemene afkeur in die politiek en die nederlaag in die falklandoorlog teen die verenigde koninkryk in 1982.\nhierna help vier vrye verkiesings om demokrasie in argentini\u00eb stewig te vestig. in 2001 het ekonomiese probleme, insluitend die wanbetaling van buitelandse skuld, gelei tot bloedige onluste en die val van die regering. ekonomiese maatre\u00ebls soos die ontkoppeling van die argentynse peso van die amerikaanse dollar het vervolgens tot ekonomiese herstel gelei en argentini\u00eb is nou ook 'n gewilde toeristebestemming, aangehelp deur die gunstige wisselkoers teenoor meeste belangrike geldeenhede. argentini\u00eb se totale buitelandse skuldlas het in 2009, te midde van die internasionale finansi\u00eble krisis, nogtans weer tot 145 miljard vsa-$ gestyg.\n\n\n== politiek ==\nvolgens die grondwet van 24 augustus 1994 is argentini\u00eb 'n presidensi\u00eble federale republiek.\ndie argentynse grondwet van 1853 (hersien in 1994), bepaal 'n skeiding van magte tussen uitvoerende, wetgewende en regsprekende magte, sowel op nasionale as provinsiale vlak. die president en adjunkpresident word direk verkies vir ampstermyne van vier jaar. beide mag slegs twee opeenvolgende termyne dien, maar kan na 'n tussenpose van ten minste een termyn vir 'n derde termyn staan.\ndie president benoem die ministers. die grondwet gee aansienlike mag aan die president in die dubbele funksie as staatshoof en regeringsleier. die president het onder andere die vermo\u00eb om in \"dwingende en noodsaaklike\" omstandighede presidensi\u00eble dekrete uit te vaardig. die huidige regeringsleier is javier milei.\ndie argentynse parlement (congreso nacional, \"nasionale kongres\") bestaan uit die senaat (senado) met 72 setels en 'n kamer van afgevaardigdes (c\u00e1mara de diputados) met 257 setels. sedert 2001 word senators regstreeks verkies en elke provinsie, insluitend die federale hoofstad, word deur drie senators verteenwoordig. senators dien 'n termyn van ses jaar en afgevaardigdes vier jaar. verkiesings word elke twee jaar gehou vir een derde van die senaat- en die helfte van die afgevaardigdes se setels. beide kamers word verkies deur proporsionele verteenwoordiging.\ndie belangrikste politieke partye in argentini\u00eb is die partido justicialista (pj, peroniste), die uni\u00f3n c\u00edvica radical (ucr, radikale burgerunie), die frente para victoria (fpv) en die alternativa para una rep\u00fablica de iguales (ari).\nvroue het eers in 1952 stemreg gekry en omdat daar nog steeds afsonderlike manlike en vroulike kieserslyste bestaan, moet vroue ook in afsonderlike verkiesingslokale stem. in die presidentsverkiesing van 2007 het twee vroulike kandidate meer as twee derdes van die uitgebragte stemme op hulle verenig.\n\n\n=== politieke betrekkinge met suid-afrika ===\nsuid-afrikaanse diplomatieke skakeling met argentini\u00eb het in 1938 begin; di\u00e9 land het sy betrekkinge met suid-afrika egter op 23 mei 1986 vanwe\u00eb pretoria se beleid van rasseskeiding tydelik verbreek.\ndie moontlikheid van 'n suid-atlantiese verdragsorganisasie is in die sewentigerjare voorgestel. vir 'n dergelike milit\u00eare alliansie tussen suid-afrika, argentini\u00eb, brasili\u00eb, chili, paraguay en uruguay het destyds veral die raad vir inter-amerikaanse veiligheid gepleit. dit het egter nooit tot stand gekom nie.\n\n\n== provinsies ==\nargentini\u00eb bestaan uit 23 provinsies (provincias) en 'n federale distrik (distrito federal). argentini\u00eb maak aanspraak op 'n gedeelte van antarktika (ant\u00e1rtida), alhoewel hierdie vasteland algemeen as supranasionaal en besit van die w\u00eareldgemeenskap beskou word. die grondgebied van die provinsie tierra del fuego, ant\u00e1rtida e islas del atl\u00e1ntico sur bevat dus ook internasionale gebiede.\n\n* die huidige amptelike naam vir die federale distrik is \"ciudad aut\u00f3noma de buenos aires\".\n\n\n== geografie ==\nmeer nog as suid-afrika, wat hierdie leuse al in die tagtigerjare ter bemarking van sy toerismebedryf gebruik het, verteenwoordig argentini\u00eb alle klimaatsones \u2013 en dus die w\u00eareld \u2013 in een land. di\u00e9 land strek van die tropiese gebiede in die noorde tot by die subantarktiese streke van die suide en beskou ook 'n gedeelte van antarktika as argentynse staatsgebied.\nargentini\u00eb kan rofweg in drie geografiese gebiede verdeel word: die vrugbare vlaktes van die pampas in die noordelike helfte van di\u00e9 land (die bron van die argentynse agrariese rykdom); die plato van patagoni\u00eb in die suidelike helfte tot aan vuurland (tierra del fuego); en die rotsagtige andes-bergrug langs die westelike grens met chili, met aconcagua as hoogste punt (6 962 m), gevolg deur ojos del salado (6 893 m).\nbelangrike riviere sluit in bermejo, colorado, paraguay, pilcomayo, salado, uruguay en die langste rivier, paran\u00e1. die laasgenoemde twee vloei saam in die r\u00edo de la plata voordat dit in die atlantiese oseaan uitmond. die argentynse klimaat is hoofsaaklik gematig. die noorde is subtropies, die suide droog en sub-antarkties.\n\n\n== ekonomie ==\nargentini\u00eb word volgens sy bruto nasionale inkomste per capita by die ontwikkelende lande met 'n middelinkomste gereken. di\u00e9 land profiteer van 'n ruim hoeveelheid natuurlike hulpbronne, 'n geletterde bevolking, 'n uitvoergerigte landbousektor en gevarieerde industrie. vanaf die einde van die jare 80 van die 20ste eeu het internasionale skuld egter hoog opgeloop. inflasie het 200% bedra en produksie ineengestort.\nom die ekonomiese krisis te\u00eb te werk, het die regering besluit om vrye handel, deregulering en privatisering na te volg. in 1991 het radikale monet\u00eare hervorming plaasgevind, waarvolgens die argentynse peso aan die amerikaanse dollar  verbind en geldgroei tot die groei in nasionale reserwes beperk is. die argentynse peso se onrealisties ho\u00eb wisselkoers het 'n negatiewe invloed op di\u00e9 land se mededingendheid uitgeoefen, veral in vergelyking met brasili\u00eb en ander mercosur-lidstate. as gevolg hiervan en vanwe\u00eb die gelyktydige liberalisering van die buitelandse handel het 'n massale de\u00efndustrialisasie plaasgevind.\naanvanklik was die hervorminge 'n sukses. inflasie het gedaal en die bruto nasionale produk (bnp) het gestyg, maar opeenvolgende ekonomiese krisisse in meksiko, asi\u00eb, rusland en brasili\u00eb het tot 'n n\u00f3g groter ekonomiese val vanaf 1999 gelei. die regering het met belastingverhogings en besuinigings gereageer ter beperking van die begrotingstekort, wat teen 1999 tot 2,5% van die bnp gestyg het. binnelandse en internasionale beleggers het egter aangehou twyfel in die regering se vermo\u00eb om die skulde af te los en die vaste wisselkoers tussen die peso en dollar te handhaaf.\nin 2001 het die toestand nog meer versleg deur die groei van die aantal verpligtinge, massale geldopnames by banke en 'n verdere val van verbruikers- en produsentevertroue. regeringpogings om 'n begroting wat klop te bereik \u2013 om so die bankstelsel te stabiliseer en ekonomiese groei te herstel \u2013 het geblyk om onvoldoende resultaat op te lewer. president eduardo duhalde het daarin geslaag om van die internasionale monet\u00eare fonds 'n lening van 20 miljard vs$ te verkry, maar verdere maatre\u00ebls is nie toegepas nie. in januarie 2002 is die peso losgemaak van die dollar en die ekonomie het op 'n lae vlak begin stabiliseer. die sterk ekonomiese groei van die jare 2003 en 2004 was 'n gevolg van die dramatiese afname in die bruto nasionale produk in die jare voor 2003.\n\n\n=== huidige situasie ===\nargentini\u00eb se ekonomie maak net stadig vordering nadat die land teen die middel van 2018 'n kwaai resessie beleef het. die ekonomie het met 'n gemiddeld van 2,5 persent oor die hele jaar en met meer as 6 persent in die laaste vier maande gekrimp. vir 2019 word 'n verdere krimping van sowat 1 persent verwag.\ndie uitvoergerigte landbousektor sal danksy die verwagte rekordoes in 2019 in die tweede kwartaal 'n hupstoot kry. beleggings sal voor die verkiesing in oktober 2019 waarskynlik geen noemenswaardige bydrae tot ekonomiese groei lewer nie.\nargentini\u00eb bly aangewese op massiewe finansi\u00eble steun deur die internasionale monet\u00eare fonds (imf) wat krediete ter waarde van vs$57 miljard goedgekeur het. die argentynse regering sal in ruil hiervoor sy begrotingstekort teen 'n vinniger tempo verminder en 'n restriktiewe monet\u00eare beleid volg nadat pogings om die inflasiekoers van meer as 50 persent te verminder misluk het. die binnelandse vraag na goedere en dienste sal as gevolg hiervan afneem.\ndie argentynse peso het in 2018 meer as die helfte van sy waarde teenoor die amerikaanse dollar ingeboet. invoere het as gevolg hiervan merkbaar afgeneem (29 persent in die vierde kwartaal van 2018). uitvoere het na die peso se devaluasie skerp gestyg, net soos die getal buitelandse toeriste (terwyl argentyne die voorkeur aan binnelandse vakansies begin gee), sodat daar in 2019 'n oorskot op die handelsbalans verwag word.\ndie land se infrastruktuur word as sterk verouderd beskou. grootskalse beleggings in vervoer- en ander geriewe is in die vooruitsig gestel, maar voorlopig gestaak. op 16 junie 2019 het 'n grootskaalse kragonderbreking die land se kwesbaarheid getoon.\n\n\n=== landbou ===\ndie hoogs gemeganiseerde landbousektor beslaan sowat 65 persent van di\u00e9 land se totale oppervlakte. alhoewel die landbou se bydrae tot die bruto nasionale produk slegs 11 persent beloop, is dit steeds die grootste bron van buitelandse valuta. die landbousektor word deur 'n klein aantal welvarende gesinne met groot landerye oorheers. die belangrikste landbouprodukte is koring, mielies, sorghum, lynsaad, soja, sonneblompitte, grondboontjies, katoen, suikerriet, groente, vrugte, wyn, tabak en mate.\nargentini\u00eb is steeds een van die grootste vleisprodusente ter w\u00eareld, alhoewel sy aandeel aan die w\u00eareldproduksie geleidelik begin afneem. die belangrikste produkte van die veeteeltbedryf is bees- en skaapvleis, en weivelde beslaan sowat 52 persent van di\u00e9 land se oppervlakte. oos-patagoni\u00eb is die sentrum van die argentynse skaapteeltbedryf.\ndie bosboubedryf beslaan 13 persent van die oppervlakte; bosvelde en woude is die belangrikste bossoorte. die quebrachoboom lewer tannien op. die visserybedryf langs die kus en in internasionale waters word al hoe belangriker.\n\n\n=== nywerhede ===\ndie plaaslike nywerheidsbedryf het sy sentrums veral in die metropolitaanse gebiede van buenos aires, c\u00f3rdoba en rosario en lewer 32 persent van die bruto nasionale produk op. die swaartepunt van die sektor het in die afgelope dekades van ligte nywerhede en voedselverwerking na die chemiese, ruolie-, yster-, staal-, elektriese, masjienbou- en motorbedryf begin verskuif. die argentynse motorfabrikate sluit anad\u00f3n, asa, biscayne en jva in, en volgens sommige is lamborghini latinoam\u00e9rica 'n aparte motormerk.\n\n\n=== energie ===\ndie belangrikste kragvoorsieningsbronne is waterkragsentrales (41 persent van die totale kragopwekking) en termiese kragsentrales (52 persent). kernkragsentrales (7 persent) is in atucha en r\u00edo tercero opgerig.\nargentini\u00eb se minerale rykdomme sluit onder meer groot aardgasvelde in; hierdie energiebron speel al 'n beduidende rol en word tans veral vir koskook- en verwarmingsdoeleindes en as alternatiewe brandstof vir voertuie gebruik. nogtans het die groeiende vraag na aardgas, die wanbestuur van plaaslike energiemaatskappye en die toenemende tekort aan fossiele brandstowwe daartoe gelei dat steeds groter hoeveelhede aardgas uit die buiteland, veral bolivi\u00eb, ingevoer moet word.\nherwinbare energiebronne word al hoe belangriker. naas waterkrag word sedert 1994 steeds meer elektrisiteit deur windkragsentrales voorsien. windenergie speel in die suidelike provinsie chubut (patagoni\u00eb) met sy winderige klimaat al 'n belangrike rol. windkrag het 'n baie groot potensiaal in argentini\u00eb en word sedert die laat 1990's deur die regering bevorder. in 2006 was argentini\u00eb nogtans slegs die derde grootste produsent van windenergie in latyns-amerika, n\u00e1 meksiko en brasili\u00eb.\n\n\n=== buitelandse handel ===\nargentini\u00eb voer hoofsaaklik mynbouprodukte en fossiele brandstowwe, plantaardige en voedselprodukte, organiese olies en vette uit. die belangrikste invoere is masjinerie, instrumente en elektroniese goedere, halfverwerkte nywerheidsgoedere en vervoeruitrusting. die hoofhandelsvennote is brasili\u00eb, die verenigde state en die volksrepubliek china.\nin 2006 het argentini\u00eb se uitvoere met 15 persent gegroei en 'n rekordvlak van 46,6 miljard vs-dollar bereik. die invoere het selfs met 19 persent tot 34,2 miljard vs-dollar gestyg. agrariese grondstowwe en voedsel het weer sowat vyftig persent van die uitvoerwaarde verteenwoordig. nogtans het die aandeel van nywerheidsprodukte (32 persent van die totale uitvoere) met 23,5 persent sterk toegeneem. die belangrikste markte vir argentynse uitvoere in 2006 was die suid-amerikaanse vryehandelsone mercosur met 'n aandeel van 21,3 persent, die europese unie met 17,5 persent en die noord-amerikaanse vryehandelsone nafta met 12,9 persent.invoere (waaronder veral nywerheidsprodukte) het in 2006 vir die vyfde opeenvolgende jaar duidelik toegeneem. 37 persent van die totale invoere het uit mercosur-lidstate gekom, veral uit brasili\u00eb (34 persent), 17 persent uit die europese unie, 16 persent uit die nafta-lidstate en 9 persent uit die volksrepubliek china. invoere uit die volksrepubliek china het in 2006 met 40 persent toegeneem.\n\n\n=== suid-afrikaanse handel met argentini\u00eb ===\ndekades lank is die ekonomiese bande met latyns-amerika nouliks ontwikkel; die suid-afrikaanse handel met argentini\u00eb het stadig gegroei en in 1980 nog steeds minder as 100 miljoen vsa-dollar beloop. 'n suid-afrikaanse kamer van koophandel bestaan sedert 1973 in buenos aires, terwyl sy argentynse eweknie vyf jaar later in johannesburg gestig is.\nsuid-afrika se belangrikste uitvoerprodukte op die argentynse mark was aanvanklik staal, ystererts, asbes en mangaan, terwyl argentini\u00eb leerware, verwerkte voedsel, tekstielgoedere, chemiese produkte en landboumasjiene na suid-afrika uitvoer.\n\n\n=== ekonomiese kernsyfers ===\n* skatting\n\n\n== vervoer ==\n\n\n=== spoorwe\u00eb ===\ndie eerste argentynse trein het op 29 augustus 1857 geloop. vervolgens is di\u00e9 land se spoornetwerk vinnig uitgebrei, waarby britse ondernemings en kapitaal 'n sentrale rol gespeel het. spoorwe\u00eb het in die volgende dekades 'n sleutelbedryf by die ekonomiese ontwikkeling van di\u00e9 land geword. in die 1930's was die argentynse spoornetwerk met 'n totale lengte van 43 000 kilometer groter as di\u00e9 van die meeste europese lande. nadat dit byna 'n eeu lank deur 'n groot aantal onafhanklike privaat ondernemings, waaronder talle britse maatskappye, bedryf is, het president per\u00f3n die spoorbedryf in 1946 genasionaliseer.\namerikaanse raadgewers, wat teen die einde van die 1950's aangestel is om die verdere ontwikkeling van die bedryf te beplan, het die voorkeur aan padvervoer gegee sodat in die volgende jare steeds meer spoorlyne gesluit is. argentini\u00eb se nasionale spoorwe\u00eb is in 1992 onder die regering van president carlos menem weer geprivatiseer. passasiervervoer is verder verminder en die invloedryke spoorwegvakbond ontbind. meer as 50 000 mense het hul werk verloor en hele streke het agteruitgegaan, terwyl korrupsie in die spoorbedryf toegeneem het.\nargentini\u00eb beskik oor 'n uitgestrekte spoorwegnetwerk met 'n totale lengte van sowat 31 000 kilometer met drie verskillende spoorwydtes. twee spoorlyne verbind di\u00e9 land met chili, ander lyne loop oorkant die landsgrense na bolivi\u00eb, paraguay, uruguay en brasili\u00eb. nogtans hanteer dit tans minder as vyftien persent van di\u00e9 land se totale vragvervoer (in vergelyking met europa se vyftig persent), word verdere lyne gesluit of raak in verval. 85 persent van alle vrag word op argentini\u00eb se paaie vervoer. die regering beplan om 'n groter deel daarvan na die spoorwe\u00eb te skuif.\nnog 'n rede vir grootskaalse beleggings in die modernisering van die spoorbedryf, wat grotendeels deur chinese lenings ter waarde van maksimaal 4,9 miljard vs$ gefinansier sal word, is 'n reeks noodlottige treinongelukke wat die lewens van 'n vyftigtal passasiers ge\u00ebis het, naas vertragings en ander probleme. in die vroe\u00eb 21ste eeu is 'n groot getal privaat spoormaatskappye genasionaliseer nadat hulle al lank afhanklik van staatsubsidies was. privaat spoorlyne speel egter nog 'n belangrike rol as diensverskaffers in die openbare vervoerstelsel van argentini\u00eb, terwyl die infrastruktuur deur die staatsonderneming administraci\u00f3n de infraestructuras ferroviarias sociedad del estado (adif s.e.) bestuur word. die laaste privaat maatskappy, wat in oktober 2013 n\u00e1 'n reeks ongelukke genasionaliseer is, was sarmiento wat pendelaardienste in die weste van groter buenos aires bedryf.\nbeplande moderniserings fokus op die opknapping van die spoornetwerk van ferrocarril general belgrano cargas, 'n onderneming wat altesaam 11 000 kilometer se spoorlyne bedryf. hiervan sal 3 200 kilometer opgeknap word \u2013 'n taak waarvoor selfs milit\u00eare treinwerkwinkels ingespan sal word om herstelwerk aan treinwaens te doen. in junie 2013 het die argentynse regering reeds spoornetwerke in die streke cuyo (san mart\u00edn) en entre rios (urquiza) genasionaliseer wat sedert 1999 deur die brasiliaanse maatskappy all bedryf is en in 2012 sowat 4,2 miljoen ton vrag vervoer het. 'n nuutgestigte staatsonderneming,  belgrano cargas y log\u00edstica sa, bestuur tans openbare vragdienste.\ndie regering het 1 266 nuwe passasiertreinwaens by chinese vervaardigers aangekoop \u2013 twee keer so veel as wat tans bedryf word. die nuwe waens sal van duits-vervaardigde remme, japannese aandryf- en sweedse veiligheidstelsels voorsien word. 1 046 van die nuwe waens sal vir openbare vervoer- en pendelaardienste in sarmiento, mitre, roca en san mart\u00edn in die metropolitaanse gebied van buenos aires gebruik word. daarnaas is 220 langafstandwaens en 22 lokomotiewe bestel. china south locomotive & rolling stock, 'n chinese onderneming wat 700 van die waens sal vervaardig, het aangekondig dat dit twee aanlegte vir die bou van vrag- en passasiertreinwaens in argentini\u00eb sal oprig.\nander projekte sluit die modernisering en elektrifisering van spoorlyne in groter buenos aires, die modernisering van die spoorlyn tussen buenos aires en mar del plata en beleggings in buenos aires se moltreinnetwerk in. die stad mendoza oorweeg die bou van 'n enkelspoortrein-netwerk, terwyl 'n beplande bilaterale projek met chili die bou van 'n spoortonnel deur die andesgebergte met 'n totale lengte van 52 kilometer en multimodale terminale vir spoor- en padverkeer behels.\n\n\n== demografie ==\nmet 'n bevolking van meer as veertig miljoen mense en 'n oppervlakte van 2,8 miljoen vierkante kilometer is argentini\u00eb 'n ylbevolkte land. die metropolitaanse gebied van die hoofstad buenos aires behels tans sowat 34 persent van die totale bevolking, terwyl die bevolkingsdigtheid in die suide van di\u00e9 land (patagoni\u00eb) tot minder as twee mense per vierkante kilometer daal.\n\n\n=== blanke bevolking ===\ndie argentynse bevolking is 'n mengsel van nasionale en etniese groepe, waarin die nakomelinge van italiaanse (36 persent) en spaanse immigrante (29 persent) oorheers. in die tydperk tussen 1850 en 1970 het sowat agt miljoen immigrante hulle in argentini\u00eb gevestig. in die periode tussen 1820 en 1920, toe 'n geskatte 55 miljoen europese emigrante hulle in oorsese gebiede gevestig het, was argentini\u00eb met 5,5 miljoen nuwe aankomelinge die tweede belangrikste ontvangende land n\u00e1 die verenigde state en nog voor kanada en brasili\u00eb.\ndaar is tans sowat 4 miljoen argentyne van duitse afkoms en kleiner minderhede van nasate van engelse, walliese, ierse, franse, switserse en ander wes- en middel-europese immigrante. in die metropolitaanse gebied van buenos aires en in die provinsies chaco en misiones is daar groter groepe van poolse immigrante wat hulle in die 1920's hier gevestig en baie van hul tradisies bewaar het.\nklein groepe afrikaners \u2013 die sogenaamde \"bittereinders\" \u2013 het hulle na die tweede vryheidsoorlog in die omgewing van comodoro rivadavia (provinsie chubut) gevestig. die meeste van die sowat 600 emigrante het in die dertigerjare weer na suid-afrika teruggekeer. veral in die stedelike gebiede woon ongeveer 'n half miljoen immigrante uit siri\u00eb, libanon en andere lande in die midde-ooste. sedert die negentigerjare het 'n aantal immigrante uit oos-asi\u00eb en die voormalige sowjetunie hulle in di\u00e9 land gevestig. di\u00e9 land trek ook sommige sogenaamde ekologiese immigrante uit europa.\nnogtans het die getal immigrante sedert die laat 20ste eeu bestendig afgeneem, terwyl talle hoogs gekwalifiseerde argentyne hulle in die buiteland gevestig het. veral gedurende argentini\u00eb se ekonomiese krisis in die tydperk tussen 1998 en 2002 het emigrasiesyfers skerp gestyg.\n\n\n=== immigrasiepatrone ===\nin die geskiedenis van 19de en 20ste eeuse immigrasie- en emigrasiebewegings was argentini\u00eb in di\u00e9 opsig uniek dat europese immigrante vanaf die laat 19de eeu 'n buitengewoon ho\u00eb aandeel van die bevolking verteenwoordig het. van die totale argentynse bevolking van agt miljoen in 1914 was omstreeks 58 persent \u00f3f in die buiteland gebore \u00f3f kinders van immigrante van die eerste generasie. in die hoofstad buenos aires was meer as die helfte van die inwoners dekades lank oorsee gebore.\neuropese massaimmigrasie is 'n redelik onlangse verskynsel in die argentynse geskiedenis. nog tot omstreeks 1850 was dit hoofsaaklik relatief klein getalle spaanse amptenare, militariste en soldate wat hulle in die la plata-streek gevestig het. eers daarna het di\u00e9 land 'n belangrike bestemming vir spaanse en italiaanse immigrante geword. die laasgenoemdes het die grootste groep nuwe aankomelinge gevorm \u2013 met twee miljoen immigrante in die tydperk tussen 1840 en 1960. daar word beraam dat sowat 25 miljoen argentyne tenminste gedeeltelik van italiaanse afkoms is. baie van hulle het net tydelik in di\u00e9 land gebly om hier te werk en kon danksy regstreekse skeepsverbindings tussen itali\u00eb en argentini\u00eb in groot getalle as seisoenale werkers immigreer.\nso het immigrasie in argentini\u00eb in 'n tweede opsig van migrasiepatrone in byvoorbeeld die verenigde state of brasili\u00eb verskil. daar was geen kontinu\u00efteit met ouer migrasiebewegings wat hul verlede in 'n koloniale verlede gehad het en ook geen gedwonge verskuiwing van mense as slawe nie. immigrante het hulle om suiwer ekonomiese redes in argentini\u00eb gevestig om hier in uitvoergerigte nywerhede te werk \u2013 di\u00e9 land se binnemark was nog nouliks ontwikkel.\nargentini\u00eb se ekonomie het aanvanklik op skaapteelt gesteun. beesvleisproduksie het voor 1900 nog geen noemenswaardige rol gespeel nie. die omwenteling in die landbousektor het in die periode n\u00e1 1875 plaasgevind toe argentini\u00eb, wat aanvanklik graan moes invoer, binnekort tot een van die grootste graanuitvoerders ter w\u00eareld ontwikkel het. die rol van immigrante was beperk tot di\u00e9 van landarbeiders of pagters. opwaartse sosiale mobiliteit was beperk sodat min landarbeiders ooit hul eie grond kon koop en bewerk.\nekonomiese en sosiale faktore het verhoed dat argentini\u00eb tot 'n \"smeltkroes\" van kulture kon ontwikkel soos die verenigde state. die spaans-kreoolse bolaag van die samelewing het min moeite gedoen om die groot getalle immigrante te integreer, terwyl meer as 90 persent van nuwe aankomelinge nie argentynse burgerskap aanvaar het nie om nasionale diensplig te vermy. italiaanse immigrante in buenos aires het nogtans groot belang gestel in die politieke ontwikkelinge van hul vaderland. leidende italiaanse politici soos giuseppe mazzini en giuseppe garibaldi het vurige aanhangers in suid-amerika gehad.\n\n\n=== walliese immigrasie ===\nteen die middel van die 19de eeu was patagoni\u00eb nog 'n fel omstrede gebied waarop argentini\u00eb sowel as chili aanspraak gemaak het. die stigting van 'n walliese kolonie is  deur die argentynse regering as 'n kans gesien om beheer oor die grotendeels onbevolkte streek te verseker. so het walliese immigrante hulle in 1865 in y wladfa of \"die kolonie\" in patagoni\u00eb gevestig \u2013 'n kolonie met 'n voorgestelde oppervlakte van sowat 100 vierkante myl waaraan volgens die oorspronklike planne milit\u00eare beskerming, selfbeskikking en selfs onafhanklikheid toegeken sou word.\n\nin liverpool, 'n noordwes-engelse hawestad met 'n betreklik groot bevolking van walliese afkoms, is 'n emigrasie-komitee onder voorsitterskap van michael jones, 'n boorling van bala, in die lewe geroep wat die argentynse kolonie as 'n kans beskou het om die walliese identiteit, taal en kultuur oorsee te bewaar. in 1865 het 'n groep van byna 200 walliesers aan boord van die mimosa, 'n brik van 447 ton, vanuit liverpool-hawe na patagoni\u00eb vertrek. die skip het veilig in suid-amerika aangekom waar die immigrante in die hawe van die latere puerto madryn voet aan wal gesit het.\nn\u00e1 'n moeilike begin het die walliese nedersettings, wat grotendeels langs die atlantiese kus van chubut gele\u00eb is, begin floreer. in die volgende vyf dekades het nog honderde walliese immigrante hulle hier kom vestig om walliese nedersettings soos porth madryn (puerto madryn) in die nuwe baai; rawson, gaiman, trelew en dolovan in die chubut-vallei en trevelin in cwm hyfryd te stig. nasate van walliese setlaars word daarnaas aangetref in esquel, gele\u00eb aan die voet van die andes-bergreeks; in comodoro rivadavia (die grootste nedersetting in die provinsie); in colonia sarmiento en elders in argentini\u00eb.\ndie kolonie, waarin die tradisionele walliese regstelsel toegepas en die keltiese walliese taal gebesig is, sou die eerste samelewing word wat stemreg aan vroue toegeken het. in 1876 is die eerste kulturele fees of mawr eisteddfod op beti huws se plaas in chubut gevier.  die fees, wat sedert 1900 gereeld in trelew gehou word, is die hoogtepunt van patagoniese walliesers se kulturele lewe.\ndie walliese nedersettings in argentini\u00eb het \u2013 meer nog as soortgelyke walliese gemeenskappe in utica in die amerikaanse deelstaat new york of scranton in pennsilvani\u00eb \u2013 daarin geslaag om hul kulturele identiteit tot vandag toe te bewaar.\n\n\n=== inheemse bevolking ===\nargentini\u00eb word dikwels as 'n blanke samelewing in suid-amerika beskryf, tog is daar ook 'n inheemse bevolking van tussen 1 en 1,5 miljoen nakomelinge van oorspronklik dertig indiaanse volke wat hoofsaaklik in die noorde, noordweste en suide van di\u00e9 land gekonsentreer is. baie indiane is gedurende die sogenaamde woestynveldtog van generaal rocas (1875\u20131879) gedood, terwyl nomadiese volke soos die huarpes en pehuenches intussen uitgesterf het.\ndie grootste indiaanse volke is die kollas in jujuy en salta, die mapuche of araukaners in neuqu\u00e9n en r\u00edo negro, en die wichi en toba in chaco en formosa. die coya-indiane in noordwes-argentini\u00eb is afstammelinge van die ou inka-beskawings. slegs 'n minderheid van indigene argentyne woon in hul oorspronklike stamgebiede. die meeste indiane het hulle in die groot stedelike sentra gevestig waar hulle dikwels in suiwer indiaanse woonbuurte bly en moeilike lewensomstandighede moet hanteer. sedert die 1980's word pogings onderneem om die oorspronklike tradisies en leefwyse te bewaar.\ndie noordooste met die provinsies misiones en corrientes is die enigste streek in argentini\u00eb waar 'n kulturele versmelting tussen guaran\u00ed-indiane en spaanse setlaars plaasgevind en 'n groot aantal gemengde huwelike voorgekom het. oor 'n tydperk van driehonderd jaar vanaf die begin van die spaanse kolonisasie het naas die kreole (nasate van spaanse setlaars) ook 'n groot groep van mestiese (mense van gemengde spaans-indiaanse afkoms) ontstaan.\n\n\n=== menslike ontwikkeling ===\nsowat 97 persent van die argentynse bevolking is geletterd, en kinders in die ouderdomsgroep tussen 5 en 14 jaar is skoolpligtig.\ntans leef sowat die helfte van die bevolking op of onder die broodlyn en die werkloosheidsyfer het sedert 2001 byna 20 persent bereik.\n\n\n=== tale ===\ndie enigste amptelike taal is spaans, hoewel die immigrante se nasate wat ouer as 40 jaar is, hulle eie taal behou het.\n\n\n=== godsdiens ===\ndie argentyne is hoofsaaklik aanhangers van die staatsgodsdiens, die rooms-katolisisme (90 persent van die bevolking). sowat sewe persent van die bevolking is aanhangers van ander christelike kerke. die joodse gemeenskap is met 'n kwart miljoen siele die grootste in latyns-amerika. die afrikaners in comodoro rivadavia en sarmiento is nederduits gereformeerd of gereformeerd.\n\n\n== sport ==\npato is die nasionale sport van argentini\u00eb en is 'n ou perdspel wat in die vroe\u00eb 1600's plaaslik ontstaan het en die voorganger van perdbal is. die gewildste sportsoort is sokker. saam met brasili\u00eb en frankryk is die argentynse nasionale sokkerspan een van net drie nasionale sokkerspanne wat die belangrikste internasionale triplet gewen het: die fifa sokker-w\u00eareldbeker (in 1978, 1986 en 2022), die sokker-konfederasiebeker (in 1992) en die olimpiese goudmedalje. hulle kon tot dusver ook 15 copas am\u00e9rica, sewe pan-amerikaanse goudmedaljes en verskeie ander trofe\u00eb verower. daarbenewens het argentini\u00eb die fifa sokker-w\u00eareldbekertoernooi in 1978 gehuisves wat deur die plaaslike nasionale sokkerspan gewen is. argentini\u00eb onderhou 'n sterk mededinging teen buurlande soos brasili\u00eb, chili en uruguay. argentini\u00eb se hoogste sokkerliga is die argentynse primera divisi\u00f3n, gevolg deur die primera b nacional. van argentini\u00eb se bekendste sokkerspelers sluit in diego maradona en lionel messi wat albei die sokker-w\u00eareldbeker kon wen.\nrugby is een van argentini\u00eb se gewildste sportsoorte en die argentynse nasionale rugbyspan, bekend as los pumas, het tot dusver aan elke rugbyw\u00eareldbekertoernooi deelgeneem en in 2007 hul beste prestasie opgelewer en die derde plek behaal. in 2015 en 2023 het hulle in die vierde plek ge\u00ebindig. sedert 2012 ding argentini\u00eb in die rugbykampioenskap teen die australiese wallabies, die nieu-seelandse all blacks en die suid-afrikaanse springbokke mee.\nander suksesvolle en gewilde sportsoorte sluit in polo, basketbal en veldhokkie. die argentynse nasionale vrouehokkiespan, bekend as las leonas, is een van die suksesvolste nasionale spanne, met drie olimpiese silwer en twee bronsmedaljes, twee w\u00eareldbeker-, een w\u00eareldliga- en sewe kampioene-trofe\u00eb. die argentynse nasionale basketbalspan, bekend as el alma argentina \u2013 \"die argentynse siel\", is die enigste in die fiba se amerikas-sone wat die kwintuplet-kroon gewen het: w\u00eareldkampioenskap, olimpiese goudmedalje, diamantbal, amerikas-kampioenskap en pan-amerikaanse goudmedalje. argentini\u00eb oorheers sonder twyfel in polo en het meer internasionale kampioenskappe as enige ander land gewen en is sedert die 1930's net selde geklop. die dakar-tydren is van 2009 tot 2019 in beide chili en argentini\u00eb en later ook peru aangebied.\n\n\n== bekende argentyne ==\npous franciskus, rooms-katolieke pous\njuan manuel fangio, renjaer\njorge luis borges, skrywer\ncarlos gardel, komponis, sanger en akteur\nren\u00e9 favaloro, hartchirurg\nlionel messi, sokkerspeler\ncarlos menem, president\nm\u00e1xima zorreguieta, koningin\nastor piazzolla, komponis\nche guevara, vryheidsvegter\njos\u00e9 meolans, swemmer\ndiego maradona, sokkerspeler\n\n\n== verwysings ==\n\n\n== bronnelys ==\nalgemeen(en)  \"argentina\". encyclop\u00e6dia britannica. besoek op 10 desember 2023.\n(en)  \"argentina\". central intelligence agency. besoek op 10 desember 2023.ekonomie en demografie(de)  das gro\u00dfe welt lexikon in 21 b\u00e4nden. boekdeel 1: a-atn. mannheim: bibliographisches institut & f.a. brockhaus ag 2007\n\n\n== eksterne skakels ==\n(en)  toerisme-inligting oor argentini\u00eb op wikivoyage\n(nl)  argentini\u00eb\n(nl)  argentini\u00eb\n(es)  presidencia \u2013 amptelike presidensi\u00eble webwerf\n(es)  honorable senado de la naci\u00f3n \u2013 amptelike senaatswebwerf\n(es)  honorable c\u00e1mara de diputados de la naci\u00f3n \u2013 amptelike laerhuiswebwerf\n(es)  'n webpoort van die kongresbiblioteek na die w\u00eareld \u2013 argentini\u00eb\n(en)  council on hemispheric affairs latyns-amerikaanse inligting en ontledings\n(es)  amptelike nuusagentskap geargiveer 17 junie 2013 op wayback machine\n(en)  south america pictures\n(en)  south america map\n(af)  (en)  (es)  inligting in afrikaans oor argentini\u00eb se provinsies\n(en)  travelling in argentina \u2013 die belangrikste plekke om te besoek\n(en)  expat argentina \u2013 webjoernaal omtrent die lewe as 'n eks-argentyn en ander kwessies in argentini\u00eb\n(af)  (nl)  die boerekolonie in patagoni\u00eb \u2013 'n artikel met foto's oor die boere in argentini\u00eb\n(af)  (nl)  boeresports in patagoni\u00eb \u2013 'n artikel met foto's oor die boeresportsfees in argentini\u00eb\n\n\n=== argentynse koerante ===\n(es)  clar\u00edn, \"clarin\", die gewildste koerant in argentini\u00eb\n(es)  la naci\u00f3n, \"the nation\", 'n konserwatiewe koerant\n(es)  p\u00e1gina/12, voormalig 'n progressiewe spaanstalige koerant, maar dit behoort nou aan clar\u00edn.\n(es)  infobae, 'n regsgesinde koerant\n(es)  la nueva provincia, \"the new province\", 'n konserwatiewe koerant van bah\u00eda blanca, 'n stad suid van buenos aires\n(de)  argentinisches tageblatt, 'n duitstalige koerant\n(es)  diario la capital, 'n koerant van rosario, argentini\u00eb se derde grootste stad\n(es)  la voz del interior, die koerant van c\u00f3rdoba, argentini\u00eb se tweede grootste stad\n(es)  la gaceta, die koerant van tucum\u00e1n, die belangrikste stad in die noordwestelike streek\n(es)  la cr\u00edtica, die koerant van tucum\u00e1n"