"hierdie artikel handel oor seksuele praktyke en verwante sosiale aspekte. vir bre\u00ebr aspekte van seksuele gedrag, sien seksualiteit.menslike seksuele gedrag of menslike seksuele aktiwiteit is die manier waarop mense hulle seksualiteit ervaar en uitdruk. mense raak by \u2019n verskeidenheid seksdade betrokke, wat wissel van aktiwiteite wat op hulle eie gedoen word (byvoorbeeld masturbasie) tot dade met \u2019n ander persoon (byvoorbeeld seksuele omgang, niepenetrerende seks, orale seks en vele ander) in wisselende patrone en frekwensies en om \u2019n verskeidenheid redes. \nseksuele prikkeling lei gewoonlik tot seksuele opwekking en fisiologiese veranderings in die geprikkelde persoon. sommige hiervan is ooglopend en ander subtieler. seksuele gedrag kan ook optrede of aktiwiteite insluit wat daarop gemik is om die seksuele belangstelling van \u2019n ander persoon te wek of die ander persoon se sekslewe op te kikker, soos strategie\u00eb om \u2019n seksmaat te kry (om iemand die hof te maak) of persoonlike interaksies tussen twee mense (soos voorspel of bdsm). seksuele aktiwiteit kan volg op seksuele prikkeling.\nmenslike seksuele gedrag het sosiologiese, bewussyns-, emosionele, gedrags- en biologiese aspekte; dit sluit persoonlike samebinding (bonding), die deel van emosies, die fisiologie van die voortplantingstelsel, die geslagsdrang, seks en seksuele gedrag in al sy vorme in.\nin sommige kulture word seks slegs binne die huwelik as aanvaarbaar beskou. sommige seksdade is universeel of in sommige lande onwettig, terwyl ander in sekere gemeenskappe as teen die norm beskou word. twee voorbeelde van dade wat in feitlik alle gemeenskappe as kriminele oortredings beskou word, is verkragting en seks met \u2019n minderjarige.\n\n\n== soorte dade ==\nseksuele gedrag kan op \u2019n paar maniere geklassifiseer word: dade waarby net een persoon betrokke is, (outo-erotiek) soos masturbasie, of twee of meer persone soos vaginale seks, anale seks, orale seks of wedersydse masturbasie. penetrerende seks tussen twee mense kan as seksuele omgang beskryf word, maar definisies wissel. as meer as twee mense seks het, kan dit as groepseks of \u2019n orgie beskryf word. outo-erotiese seks kan die gebruik van dildo's, vibrators, anale proppe (butt plugs) en ander seksspeelgoed insluit, hoewel dit ook saam met \u2019n seksmaat gebruik kan word.\nseksuele aktiwiteit kan ook geklassifiseer word volgens die geslag en seksuele ori\u00ebntasie van die deelnemers, sowel as die verhouding tussen die deelnemers. die verhoudings kan byvoorbeeld wees getroudes, lewensmaats, los seks of anonieme seks. seksdade kan beskou word as konvensioneel of aweregs (kinky); laasgenoemde kan insluit fetisjisme, parafilie of bdsm. fetisjisme neem baie vorme aan en kan \u2019n begeerte na sekere liggaamsdele wees, soos naeltjies, voete of  groot borste. die voorwerp kan skoene, stewels, onderklere of leerartikels wees. sommige niekonvensionele outo-erotiese praktyke kan gevaarlik wees, soos erotiese asfiksiasie, of versmoring, en selfvasbinding. die moontlikheid van beserings of selfs die dood wat bestaan as twee mense di\u00e9 soort seksdade beoefen, raak veel groter in die geval van outo-erotisme weens die isolasie en die gebrek aan hulp in geval van \u2019n probleem.\nbdsm is \u2019n verskeidenheid erotiese praktyke en seksuele rolvertolkings wat vasbinding, oorheersing en onderwerping, sadomasochisme en ander soorte interpersoonlike dinamika insluit. vasbinding behels die inperking van die liggaam of gees. die dominante persoon in die verhouding of daad neem beheer oor van die \"onderdanige\" persoon; laasgenoemde wil h\u00ea emand moet hom of haar beheer.seksuele aktiwiteit kan konsensueel wees, wat beteken albei partye stem daartoe in en is ouer as die wetlike vereiste, of dit kan onder dwang plaasvind, wat gewoonlik verkragting of seksuele aanranding genoem word. in verskillende kulture en lande kan sekere seksdade onwettig wees wat betref die ouderdom, huwelikstatus of ander faktore van die seksmaats, of dit kan as teen die sosiale norme of seksuele moraal beskou word.\n\n\n== paringstrategie\u00eb ==\nin evolusion\u00eare sielkunde en gedragsekologie is menslike paringstrategie\u00eb \u2019n stel optredes wat individue gebruik om seksmaats aan te trek, te selekteer en te behou. dit oorvleuel met voortplantingstrategie\u00eb, wat \u2019n bre\u00ebr stel optredes behels soos die tydsbepaling van voortplanting en die kompromis tussen die kwaliteit en kwantiteit van \u2019n nageslag.\nin vergelyking met ander diere is menslike paringstrategie\u00eb uniek wat kulturele veranderlikes soos die huweliksinstelling behels. mense kan maats soek met die bedoeling om \u2019n intieme langtermynverhouding, huwelik of vriendskap te vorm. die menslike behoefte aan kameraadskap (companionship) is een van die sterkste menslike dryfvere. dit is \u2019n ingebore eienskap van die menslike natuur en kan verband hou met die seksdrang. \n\n\n== stadiums van fisiologiese prikkeling tydens seksuele stimulasie ==\ndie fisiologiese reaksies tydens seksuele stimulasie is redelik dieselfde by mans en vroue, en daar is vier stadiums.\ntydens die opwindingstadium neem spierspanning en bloedvloei in en om die geslagsorgane toe, die hartklop en asemhaling raak vinniger en die bloeddruk styg. mans en vroue ervaar \u2019n seksgloed op die vel van die bolyf en gesig. \u2019n vrou se vagina raak gewoonlik gesmeer en haar klitoris swel. \u2019n man se penis word styf.\ntydens die platostadium neem die hartklop en spierspanning verder toe. \u2019n man se blaas sluit om te keer dat sy urine en semen meng. \u2019n vrou se klitoris kan effens terugtrek en daar is nog smering, opswelling en spierverstywing.\ntydens die orgasmestadium raak asemhaling uiters vinnig en die bekkenspiere ondergaan \u2019n reeks samestrekkings. beide mans en vroue ervaar vinnige siklusse van sametrekkings van die laer bekkenspiere en vroue ervaar dikwels vaginale sametrekkings; hierdie ondervinding kan uiters genotvol wees, maar rofweg 15% van vroue ervaar nooit \u2019n orgasme nie en die helfte beweer hulle maak dit na. \u2019n groot genetiese komponent word verbind met hoe dikwels \u2019n vrou \u2019n orgasme kry.\ntydens die resolusiestadium ontspan die spiere, bloeddruk daal en die liggaam keer terug na sy russtadium. hoewel algemeen ges\u00ea word vroue ervaar nie \u2019n refrakt\u00eare tydperk nie en kan dus meer as een orgasme in \u2019n kort tyd h\u00ea, beweer sommige bronne beide mans en vroue ervaar \u2019n refrakt\u00eare periode n\u00e1 \u2019n orgasme en verdere stimulasie veroorsaak dus nie seksuele opwinding nie. hierdie tydperk kan van minute tot dae duur en is gewoonlik langer vir mans as vir vroue.seksuele disfunksie is die onvermo\u00eb om soos die gemiddelde gesonde mens emosioneel of fisiek op seksuele stimulasie te reageer; dit kan verskillende stadiums be\u00efnvloed in die seksueleresponssiklusse, wat begeerte, opwinding en orgasme is. in die media word seksuele disfunksie gewoonlik met mans verbind, maar in werklikheid kom dit meer algemeen by vroue voor (43 teenoor 31 persent).\n\n\n== sielkundige aspekte ==\nseksuele aktiwiteit kan bloeddruk en algehele stresvlakke verlaag. dit kan spanning verlig, \u2019n mens se bui verbeter en moontlik \u2019n uiterse ontspanningsgevoel skep, veral n\u00e1 die seksdaad. uit \u2019n biochemiese perspektief veroorsaak seks die vrystelling van endorfiene en verhoog dit vlakke van witbloedselle, wat die immuunstelsel verbeter. \u2019n studie wat in die tydskrif biological psychology gepubliseer is, het beskryf hoe mans wat die vorige nag seks gehad het, beter op stresvolle situasies gereageer het; dit het voorgestel as \u2019n mens gereeld seks het, is hy gereeld ontspanne, en wanneer \u2019n mens meer ontspanne is, kan hy stresvolle situasies beter hanteer. \n\n\n=== motivering ===\nmense het om \u2019n groot verskeidenheid redes seks. hoewel die prim\u00eare evolusion\u00eare doel van die seksdaad voortplanting is, het navorsings onder universiteitstudente gewys mense het om vier hoofredes seks: fisieke aantrekking, as \u2019n middel tot \u2019n doel, om \u2019n emosionele verbintenis te verdiep en om onsekerheid te verminder.die meeste mense het seks vanwe\u00eb die plesier wat hulle uit die prikkeling van hulle seksualiteit kry, veral as hulle \u2019n orgasme kan h\u00ea. seksuele prikkeling kan ook verkry word uit voorspel, deur te flirt, uit fetisjisme en bdsm, of uit ander erotiese aktiwiteite. meestal het mense seks vanwe\u00eb \u2019n seksuele begeerte wat geskep word deur \u2019n ander persoon, tot wie hy aangetrokke voel; hulle kan egter ook seks h\u00ea vir fisieke bevrediging sonder om tot die persoon aangetrokke te voel, soos met los of geleentheidseks.\u2019n mens kan met iemand seks h\u00ea vir geldelike gewin of om voordeel uit die situasie te trek. \u2019n man en vrou kan seks h\u00ea bloot ter wille van bevrugting. daar is bewyse dat seksuele aktiwiteit \u2019n groot rol speel in die interaksie van sosiale spesies. die amerikaanse evolusion\u00eare bioloog joan roughgarden en in haar boek diversity, gender, and sexuality in nature and people voorgestel dit geld ewe veel vir mense as vir diere. sy verken die doel van seksuele aktiwiteit en demonstreer baie funksies word deur di\u00e9 aktiwiteit vervul, insluitende \u2019n verbintenis tussen \u2019n paartjie of \u2019n groep, die oplossing van dispute en voortplanting.\n\n\n== frekwensie ==\ndie frekwensie van seksuele akwtiwiteit kan wissel van nul (selibaat) tot 15 of 20 keer per week. in die vsa is die gemiddelde frekwensie van seksuele omgang onder getroude pare twee tot drie keer per week. daar word algemeen erken dat vroue n\u00e1 hulle menopouse \u2019n afname in die frekwensie van seksuele omgang beleef en dat die gemiddelde frekwensie van seks met ouderdom afneem. \ndie ouderdom waarop adolessente seksueel aktief raak, wissel van kultuur tot kiltuur en van tyd tot tyd. die eerste seksdaad van \u2019n adolessent kan beskou word as \u2019n mylpaal of verandering in hulle status, soos die verlies van hulle maagdelikheid of onskuld. jongmense mag wettiglik seks h\u00ea wanneer hulle seksueel meerderjarig raak.\n\n\n== gesondheid en veiligheid ==\nseksuele aktiwiteit is \u2019n ingebore fisiologiese funksie, maar nes ander fisieke aktiwiteite hou dit risiko's in. daar is vier hoofrisiko's by seksuele aktiwiteit: onbedoelde swangerskap, die opdoen van \u2019n seksueel oordraagbare infeksie, fisieke beserings en sielkundige beserings.\n\n\n=== onbedoelde swangerskap ===\nenige aktiwiteit waardeur semen in die vrou se vagina beland, soos tydens omgang of selfs net kontak van semen met die vulva, kan tot swangerskap lei. om die risiko van onbedoelde swangerskap te verlaag gebruik baie mense voorbehoedmiddels soos die pil, \u2019n kondoom, diafragma of sterilisasie. die doeltreffendheid van die verskillende soorte voorbehoedmiddels wissel aansienlik.\n\n\n=== seksueel oordraagbare infeksies ===\nseksuele aktiwiteit waarin daar velkontak of blootstelling aan \u2019n ander persoon se liggaamsvog of slymvlies is, hou die gevaar van seksueel oordraagbare infeksies, of geslagsiektes, in. \u2019n mens kan nie altyd agterkom of jou seksmaat \u2019n geslagsiekte het nie, soos as hulle nie simptome toon nie.die risiko van geslagsiektes kan verlaag word deur veilige seks te beoefen, soos met \u2019n kondoom. albei maats kan hulle vir geslagsiektes laat toets voordat hulle seks het. die uitruil van liggaamsvog is nie altyd nodig om \u2019n geslagsiekte op te doen, soos om platluise (crabs) te kry, nie. platluise word gewoonlik tussen die skaamhare aangetref, maar soms ook tussen ander growwe soorte hare soos wenkbroue, onderarmhare en baarde.sommige geslagsiektes soos miv/vigs kan ook opgedoen word deur die gebruik van spuitnaalde wat deur \u2019n besmette persoon gebruik is.\n\n\n== ori\u00ebntasie ==\n\n\n=== heteroseksualiteit ===\nheteroseksualiteit is die romantiese of seksuele aangetrokkenheid tot die teenoorgestelde geslag. in baie lande, veral waar godsdiens \u2019n sterk invloed op sosiale beleide het, dien huwelikswette die doel om mense aan te moedig on net binne die huwelik seks te h\u00ea. \nheteroseksualiteit kan ook aan ander wette onderworpe wees, soos \u2019n verbod op seksuele misbruik, seks met \u2019n minderjarige, seks in die openbaar of seksuele aktiwiteit in ruil vir geld (prostitusie). hoewel di\u00e9 wette gewoonlik op alle mense van toepassing is, kan hulle verskil vir hetero- en homoseksuele of net op homoseksualiteit van toepassing wees.seksuele praktyke kan monogaam (met een vrou) of poligaam (met verskeie vroue) wees. verskillende godsdiens- en politieke bewegings probeer ook soms om \u2019n verandering in seksuele praktyke teweeg te bring, byvoorbeeld in hofmakery of die huwelik, maar in die meeste lande vind veranderings stadig plaas.\n\n\n=== homoseksualiteit ===\nhomoseksualiteit is die romantiese of seksuele aangetrokkenheid tot dieselfde geslag. mense met \u2019n homoseksuele ori\u00ebntasie kan op verskeie maniere uiting aan hulle seksualiteit gee, of dit kan hulle gedrag op verskillende manier be\u00efnvloed. navorsing wys baie gay mans en lesbiese vroue soek, en het, langdurige verhoudings. volgens \u2019n opname was tussen 40% en 60% van gay mans en tussen 45% en 80% van lesbiese vroue tydens die opname in \u2019n verhouding.dit is moontlik vir iemand wat hoofsaaklik heteroseksueel is om in seksdade met iemand van dieselfde geslag betrokke te raak, byvoorbeeld wedersydse masturbasie in wat beskou kan word as normale heteroseksuele tienerontwikkeling. dikwels word ges\u00ea gay of lesbiese mense wat voorgee hulle is heteroseksueel, en dus hulle ware ori\u00ebntasie wegsteek, is \"in die kas\". as hulle hulle ware ori\u00ebntasie aan ander bekend maak, kan ges\u00ea word hulle het \"uit die kas geklim\" of \"geval\". \nmense wat seks met iemand van dieselfde geslag het, is nie noodwendig homoseksueel nie; soms is iemand van die teenoorgestelde geslag byvoorbeeld nie beskikbaar nie (soos in tronke). in ander gevalle kan mense met iemand van dieselfde of die teenoorgestelde geslag eksperimenteer voordat hulle hulle seksuele ori\u00ebntasie bepaal. ondanks stereotipes is daar feitlik geen seksuele aktiwiteit wat uitsluitlik homoseksueel is nie, behalwe miskien die vryf van die vulva of penis teen di\u00e9 van \u2019n ander persoon.\n\n\n=== bi- en panseksualiteit ===\nmense wat romanties of seksueel tot albei geslagte aangetrokke voel, word biseksueel genoem. panseksualiteit (ook bekend as omniseksualiteit) kan ook as biseksualiteit verstaan word. dit word gekenmerk deur \u2019n aantrekking tot persone sonder inagneming van hulle genderidentiteit of biologiese geslag. sommige panseksuele beweer hulle is \"genderblind\".\n\n\n== ander sosiale aspekte ==\n\n\n=== algemene houdings ===\nalex comfort et al. noem drie moontlike sosiale aspekte van seksomgang, wat mekaar nie noodwendig uitsluit nie: reproduktief (vir voortplanting), relasioneel (om \u2019n verhouding te versterk) en rekreasioneel (vir ontspanning). die ontwikkeling van die voorbehoedpil en ander doeltreffende maniere van geboortebeperking in die middel en laat 20ste eeu het mense al hoe meer in staat gestel om hierdie drie funksies te skei, hoewel hulle steeds in \u2019n groot mate oorvleuel. \u2019n vrugbare paartjie kan byvoorbeeld seks h\u00ea met voorbehoedmiddels om plesier daaruit te put (rekreasioneel) en om \u2019n emosionele band te smee (relasioneel), en dit maak hulle verhouding stabieler en berei hulle voor om eendag met \u2019n gesin te begin (reproduktief). \n\n\n=== godsdiens en etiek ===\n\ndie meeste w\u00eareldgodsdienste probeer die morele kwessies behandel wat spruit uit seksualiteit in die gemeenskap en menslike interaksies. elke groot godsdiens het morele kodes ontwikkel vir sake soos seksualiteit, moraal, etiek, ensovoorts. hoewel hierdie morele kodes nie seks direk hanteer nie, probeer hulle om die situasies te reguleer wat kan aanleiding gee tot seksuele belangstelling en om mense se seksuele aktiwiteite en praktyke te be\u00efnvloed. die uitwerking van godsdienstige kodes is egter soms beperk. hoewel die meeste godsdienste byvoorbeeld seks buite die huwelik afkeer, word dit algemeen beoefen. dit het egter wel \u2019n invloed op mense se houdings oor sake soos hoe mense praat, aantrek en hulle gedra.\nandersyds meen sommige mense plesier is genoeg regverdiging vir seks. hedonisme is \u2019n denkskool wat reken plesier is die enigste intrinsiek goeie doel van die lewe.seksuele etiek, moraal en norme hou ook verband met ander sake soos eerlikheid, wetlikheid, getrouheid en instemming. sommige dade word in sekere gebiede as onwettig, of seksmisdade, beskou al vind dit plaas tussen twee konsensuele volwassenes (voorbeelde sluit in wette teen sodomie en bloedskande).\nsommige mense wat in \u2019n verhouding is en seks buite die verhouding wil wegsteek, kan hulle wend tot persoonlike advertensies, aanlyn geselskamers of maatsoekwebtuistes. die uitruil van maats (swinging) behels aan die ander kant enkelinge of paartjies wat met ander paartjies seks het as \u2019n sosiale aktiwiteit. die toenemende gewildheid van swinging word deur sommige mense beskou as \u2019n gevolg van die opwelling in seksuele aktiwiteit gedurende die seksuele rewolusie van die 1960's.nog aspekte van menslike seksuele gedrag is prostitusie en die seksbedryf, insluitende foonseks, ontkleeklubs en pornografie.\n\n\n=== genderrolle en die uitdrukking van seksualiteit ===\nsosiale genderrolle kan seksuele gedrag en die reaksie van individue en gemeenskappe op sekere insidente be\u00efnvloed; die w\u00eareldgesondheidsorganisasie verklaar: \"seksuele geweld is ook meer geneig om voor te kom waar opvattings van manlike seksuele aansprake sterk is, waar genderrolle rigieder is en in lande wat \u2019n ho\u00eb voorkoms van ander soorte geweld ervaar.\" sommige gemeenskappe, soos di\u00e9 waar die siening van familie-eer en vroulike kuisheid baie sterk is, kan beheer oor vroulike seksualiteit met geweld toepas deur praktyke soos eremoorde en vroulike genitale verminking.die verhouding tussen gendergelykheid en seksuele uitdrukking word erken, en die bevordering van gelykheid tussen mans en vroue is noodsaaklik vir seksuele en voortplantingsgesondheid, soos verklaar deur die aksieprogram van die vn se internasionale konferensie vir bevolking en ontwikkeling:\n\"menslike seksualiteit en genderverhoudings is nou verweef en be\u00efnvloed saam die vermo\u00eb van mans en vroue om seksuele gesondheid te bereik en te handhaaf en hulle reproduktiewe lewens te bestuur. gelyke verhoudings tussen mans en vroue in sake van seksuele betrekkinge en voortplanting, insluitende volle respek vir die fisieke integriteit van die menslike liggaam, verg wedersydse respek en die bereidwilligheid om verantwoordelikheid te aanvaar vir die gevolge van seksuele gedrag. verantwoordelike seksuele gedrag, sensitiwiteit en gelykheid in genderverhoudings, veral wanneer dit in die vormingsjare gevestig word, verhoog en bevorder respekvolle en harmonieuse vennootskappe tussen mans en vroue.\"\n\n\n== verwysings ==\n\n\n== eksterne skakels ==\n\n wikimedia commons het meer media in die kategorie menslike seksuele gedrag.\n hierdie artikel is vertaal uit die engelse wikipedia"