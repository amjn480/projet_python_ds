Uefa Europa League, tidigare kallad Uefacupen, är den näst högsta fotbollsturneringen för klubblag i Europa, under Uefa Champions League och över Uefa Europa Conference League. Turneringen, som arrangeras av Uefa varje säsong, blev en stor officiell europeisk turnering säsongen 1971/72 då organisationen tog över Mässcupen som startat 1955. Från och med säsongen 2009/10 ändrades namnet från Uefacupen till Uefa Europa League.Formatet, som har modifierats genom åren, består av gruppspel och slutspel. Före gruppspelet är det två kvalomgångar. Gruppspel infördes säsongen 2004/05, men har efter det utökats kraftigt för att sedan minskas igen. I slutspelet möts klubbarna hemma och borta medan finalen avgörs i en enda match på neutral plan. Vid ett tillfälle har det dock inträffat att vinnarna haft favör av hemmaplan: 2002 då Feyenoord besegrade Borussia Dortmund hemma på Feijenoordstadion med 3–2. En gång har den förlorande klubben haft hemmaplan: 2005 då Sporting Lissabon fick ge sig mot CSKA Moskva på Estádio José Alvalade.
Vinnaren av turneringen är garanterad en plats i nästföljande säsongs gruppspel i Champions League och får spela i Uefa Super Cup mot vinnaren av Champions League.
Spanska klubbar har varit de mest framgångsrika genom åren med 14 finalvinster och fem finalförluster i Uefacupen och Uefa Europa League till och med 2023. Engelska och italienska klubbar kommer därefter; båda har nio finalvinster och åtta finalförluster. Sevilla har varit den mest framgångsrika klubben med sju finalvinster. Uefacupen är den enda stora europeiska cup som vunnits av en svensk klubb; detta genom IFK Göteborg som först vann turneringen säsongen 1981/82 och sedan återupprepade bedriften säsongen 1986/87.I föregångaren Mässcupen var spanska Barcelona den mest framgångsrika klubben genom tiderna med totalt tre finalvinster och en förlorad final. Spanien var likaså det mest framgångsrika landet, då klubbar från landet korades som segrare sex gånger tillsammans med tre finalförluster.


== Historia ==


=== Mässcupen ===

Den första Mässcupen (Inter-Cities Fairs Cup), som spelades mellan 1955 och 1958, var en turnering öppen för städer där det hölls mässor och inte nödvändigtvis klubbar – städer med mer än en klubb skickade kombinationslag med spelare från stadens olika klubbar. Sedermera blev kombinationslagen färre, och från mitten av 1960-talet deltog endast europeiska klubbar som kvalificerat sig genom en placering, normalt andra till fjärde plats, i sin inhemska liga. Man införde dock en regel om att endast en klubb per stad fick delta.Under tidigt 1960-tal dominerade Sydeuropa och framför allt Spanien turneringen; bland de tidiga vinnarna finns Barcelona, Valencia och Real Zaragoza. Turneringen växte i prestige och omfång, säsongen 1964/65 deltog totalt 48 klubbar och 1968 vann Leeds United som första klubb från norra Europa turneringen. Leeds vann även turneringen under dess sista år, säsongen 1970/71, då totalt 64 klubbar deltog.


=== Uefacupen ===
Mässcupen hade vuxit så i betydelse att Uefa tog över turneringen från mässorganisationen säsongen 1971/72 och namnet ändrades därmed till Uefacupen. Det första målet i turneringens historia gjordes den 14 september 1971 av Yaşar Mumcuoğlu för turkiska Fenerbahçe.Regeln om en klubb per ort fanns dock kvar, och togs inte bort förrän 1975. Everton hade slutat på fjärde plats i engelska ligan och skulle därmed ha kvalificerat sig, men nekades att spela eftersom Liverpool också hade kvalificerat sig genom att komma tvåa. Everton överklagade och hävdade att regeln var orättvis, och Uefa gav dem rätt och valde att slopa regeln.I början av 1980-talet började svenska klubbar röna framgångar i Uefacupen och dessa kröntes med IFK Göteborgs finalvinst säsongen 1981/82 då de besegrade storfavoriten Hamburg med sammanlagt 4–0 i finalen. IFK Göteborg återupprepade bedriften säsongen 1986/87 då de besegrade Dundee United i finalen med 2–1 sammanlagt.
Turneringen var länge öppen för tvåorna och treorna i de inhemska ligorna (förutom i några av de stora ligorna där även fyrorna och femmorna var kvalificerade), men säsongen 1994/95 tillkom mästarna i lägre rankade ligor och säsongen 1996/97 tillkom även klubbar som åkt ut ur Champions League. Säsongen 1997/98 var mästarna i de lägre rankade ligorna tillbaka i Champions League och samma säsong fick även tvåorna i de högst rankade ligorna delta i Champions League i stället för i Uefacupen. 1999 avskaffade Uefa Cupvinnarcupen och efter det deltog även vinnarna av de inhemska cuperna i Uefacupen. Fair play kunde tidigare också ta klubbar till Uefacupen. Det fanns tre sådana platser. Varje klubbs fair play-resultat togs fram efter sex olika kriterier: Gula och röda kort (antal av dessa blir poängavdrag), positivt spel (belöning med poäng), respekt för motståndaren, respekt för domaren, lagfunktionärernas uppträdande samt publikens uppträdande.
Gruppspel infördes för första gången säsongen 2004/05.


=== Uefa Europa League ===
Då turneringen inför säsongen 2009/10 bytte namn till Uefa Europa League slopades Intertotocupen och ersattes med kvalmatcher i ett tidigt skede i kvalet. En annan nyhet var att gruppspelet gjordes om. Det första målet i Uefa Europa Leagues gruppspel gjordes den 17 september 2009 av Alberto Zapater för italienska Genoa.En stor förändring av Europa Leagues format infördes säsongen 2021/22 i och med skapandet av den lägre rankade turneringen Uefa Europa Conference League. De flesta av klubbarna som tidigare hade kvalificerat sig för spel i Europa League hamnade nu i stället i Europa Conference League. Kvar i Europa League var bara vinnarna av de inhemska cuperna i de 15 högst rankade förbunden samt de klubbar som precis missade att kvala in till Champions League på ligaplacering i de fem högst rankade ligorna. I övrigt bestod Europa League av klubbar som åkt ut ur Champions League samt föregående säsongs mästare av Europa Conference League. Gruppspelet i Europa League minskades från 48 klubbar till 32.


== Format ==
Normalt sett är det totalt 58 klubbar som deltar i turneringen, varav 37 kommer från Champions League. Turneringen består av tre delar – kvalspel, gruppspel och slutspel.


=== Kvalspel ===
Turneringen inleds med ett kvalspel till gruppspelet. Kvalspelet består av två delar – en för ligamästare som åkt ur kvalspelet till Champions Leagues gruppspel (champions path) och en för övriga klubbar (main path). I kvalspelet deltar normalt sett totalt 28 klubbar som slåss om tio platser i gruppspelet.
Vilka länders klubbar som deltar i kvalspelet och när klubbarna går in i kvalspelet avgörs av ländernas Uefa-koefficient, som tar hänsyn till ländernas klubbars prestationer i Uefas turneringar de föregående fem säsongerna. Två klubbar från samma land får inte mötas i kvalspelet.Varje möte i kvalspelet består av ett dubbelmöte hemma/borta där den klubb som sammanlagt gör flest mål går vidare till nästa omgång. Om båda klubbarna sammanlagt gör lika många mål (bortamålsregeln tillämpas inte) blir det förlängning efter den andra matchen. Om inga mål görs i förlängningen eller om båda klubbarna gör lika många mål blir det till slut ett avgörande via straffsparksläggning. Klubbarna som åker ut i kvalspelet får plats i Europa Conference League.Kvalspelet består av två omgångar enligt följande grundschema:
Tredje kvalomgången (16 klubbar)
Main path (6 klubbar) (de 3 förlorarna får plats i playoffomgångens main path till Europa Conference Leagues gruppspel)
Cupmästarna från länder rankade 13–15 (3 klubbar)
Förlorarna i andra kvalomgångens league path till Champions Leagues gruppspel (3 klubbar)
Champions path (10 klubbar) (de 5 förlorarna får plats i playoffomgångens champions path till Europa Conference Leagues gruppspel)
Förlorarna i andra kvalomgångens champions path till Champions Leagues gruppspel (10 klubbar)
Playoffomgången (20 klubbar varav 12 nytillkomna) (de 10 förlorarna får plats i Europa Conference Leagues gruppspel)
Vinnarna i tredje kvalomgångens main path (3 klubbar)
Vinnarna i tredje kvalomgångens champions path (5 klubbar)
Cupmästarna från länder rankade 7–12 (6 klubbar)
Förlorarna i tredje kvalomgångens champions path till Champions Leagues gruppspel (6 klubbar)Om man i stället ser kvalspelet ur de deltagande ländernas synvinkel ser grundschemat ut så här:
Länder rankade 1–6
Ingen deltagande klubb i kvalspelet
Länder rankade 7–12
Cupmästarna går in i playoffomgången
Länder rankade 13–15
Cupmästarna går in i tredje kvalomgången
Länder rankade 16–55
Ingen deltagande klubb i kvalspelet


=== Gruppspel ===
I gruppspelet deltar 32 klubbar som kvalificerat sig på följande sätt:
Från kvalspelet (10 klubbar)
Vinnarna i playoffomgången (10 klubbar)
Direktkvalificerade (12 klubbar)
Cupmästarna och ligafemmorna i länder rankade 1–4 (8 klubbar)
Cupmästaren och ligafyran från land rankat 5 (2 klubbar)
Cupmästaren från land rankat 6 (1 klubb)
Regerande mästarna av Europa Conference League (1 klubb)
Från Champions League (10 klubbar)
Förlorarna i tredje kvalomgångens league path till Champions Leagues gruppspel (4 klubbar)
Förlorarna i playoffomgångens league path till Champions Leagues gruppspel (2 klubbar)
Förlorarna i playoffomgångens champions path till Champions Leagues gruppspel (4 klubbar)De 32 klubbarna lottas in i åtta grupper med vardera fyra klubbar. Lottningen sker efter att klubbarna delats in i fyra potter baserat på respektive klubbs klubblagskoefficient, och till varje grupp lottas en klubb från varje pott. Två klubbar från samma land får inte hamna i samma grupp. Inom varje grupp möter klubbarna varje annan klubb två gånger, en gång hemma och en gång borta. Varje klubb spelar därmed sex matcher. Vinst ger tre poäng, oavgjort ger en poäng och förlust ger noll poäng.Om två eller fler klubbar hamnar på samma poäng efter det att gruppspelet är färdigspelat rankas de efter följande kriterier:
Flest poäng i inbördes möten
Bäst målskillnad i inbördes möten
Flest gjorda mål i inbördes möten
Om det fortfarande finns klubbar som är lika tillämpas ovan kriterier igen, men nu enbart på de klubbar som fortfarande är lika, och om de kvarvarande klubbarna även efter det är lika tillämpas kriterierna nedan på de kvarvarande klubbarna
Bäst målskillnad i alla gruppspelsmatcher
Flest gjorda mål i alla gruppspelsmatcher
Flest gjorda mål på bortaplan i alla gruppspelsmatcher
Flest vinster i alla gruppspelsmatcher
Flest vinster på bortaplan i alla gruppspelsmatcher
Lägst fair play-poäng i alla gruppspelsmatcher (rött kort ger tre poäng, gult kort ger en poäng, två gula kort i samma match ger tre poäng)
Högst klubblagskoefficientDe åtta gruppvinnarna går vidare till åttondelsfinal, medan de åtta grupptvåorna går vidare till utslagsomgången. De åtta grupptreorna får plats i utslagsomgången i Europa Conference Leagues slutspel. Övriga klubbar är utslagna.


=== Slutspel ===
Efter gruppspelet vidtar slutspelet, där turneringens mästare utses. Varje möte i slutspelet fram till finalen avgörs på samma sätt som i kvalspelet, alltså i ett dubbelmöte hemma/borta där den klubb som sammanlagt gör flest mål går vidare till nästa omgång och där det vid lika ställning efter två matcher följer förlängning och, vid behov, straffsparksläggning.
Slutspelet består av följande omgångar:

Utslagsomgången (16 klubbar)
Grupptvåorna i gruppspelet (8 klubbar)
Grupptreorna i Champions Leagues gruppspel (8 klubbar)Utslagsomgången lottas så att grupptvåorna i gruppspelet får möta grupptreorna i Champions Leagues gruppspel. Två klubbar från samma land får inte mötas. Grupptvåorna i gruppspelet spelar returmatchen hemma.
Åttondelsfinaler (16 klubbar)
Gruppvinnarna i gruppspelet (8 klubbar)
Vinnarna i utslagsomgången (8 klubbar)Åttondelsfinalerna lottas så att gruppvinnarna i gruppspelet får möta vinnarna i utslagsomgången. Två klubbar från samma land får inte mötas. Gruppvinnarna i gruppspelet spelar returmatchen hemma.
Kvartsfinaler (8 klubbar)
Vinnarna i åttondelsfinalerna (8 klubbar)Kvartsfinalerna lottas utan några särskilda regler.
Semifinaler (4 klubbar)
Vinnarna i kvartsfinalerna (4 klubbar)Semifinalerna lottas utan några särskilda regler.
Final (2 klubbar)
Vinnarna i semifinalerna (2 klubbar)Finalen spelas i en enda match på en i förväg bestämd neutral arena. Om resultatet är oavgjort vid full tid vidtar förlängning och, vid behov, straffsparksläggning.Klubben som vinner Uefa Europa League är garanterad en plats i nästföljande säsongs gruppspel i Champions League och får spela i Uefa Super Cup mot vinnaren av Champions League.


== Finalresultat ==


=== Uefacupfinaler ===


==== 1971/72–1996/97 ====
Fram till och med säsongen 1996/97 avgjordes finalen i bäst av två matcher där klubbarna möttes hemma och borta. I tabellen nedan markeras de sammanlagda vinnarna med fet stil.


==== 1997/98–2008/09 ====
Från och med säsongen 1997/98 avgörs finalen i en enda match på en i förväg bestämd neutral arena.
En asterisk (*) bredvid en klubbs namn betyder att klubben först deltog i Champions League den säsongen.


=== Uefa Europa League-finaler ===
En asterisk (*) bredvid en klubbs namn betyder att klubben först deltog i Champions League den säsongen.


== Finaler per klubb ==
Nedanstående tabell presenterar det sammanlagda antalet finalvinster och -förluster per klubb av Uefacupen och Uefa Europa League.


== Finaler per land ==
Nedanstående tabell presenterar det sammanlagda antalet finalvinster och -förluster per land av Uefacupen och Uefa Europa League.


== Maratontabell ==
Nedanstående tabell presenterar de tio främsta klubbarna i Uefacupens och Uefa Europa Leagues historia (inklusive kvalomgångar). Vinst ger två poäng.


== Flest matcher ==
Nedanstående tabell presenterar de tio främsta spelarna när det gäller antalet matcher i Uefacupens och Uefa Europa Leagues historia (inklusive kvalomgångar). Aktiva spelare markeras med fet stil.


== Flest mål ==
Nedanstående tabell presenterar de tio främsta målskyttarna i Uefacupens och Uefa Europa Leagues historia (inklusive kvalomgångar). Aktiva spelare markeras med fet stil.


== Utmärkelser ==


=== Säsongens spelare ===
Nedanstående tabell presenterar de spelare som utsetts till säsongens spelare i Uefa Europa Leagues historia.


=== Säsongens unga spelare ===
Nedanstående tabell presenterar de spelare som utsetts till säsongens unga spelare i Uefa Europa Leagues historia.


== Prispengar ==
Alla klubbar som deltar i turneringen erhåller prispengar av Uefa. Dessa består dels av förutbestämda belopp och dels av belopp som varierar beroende på klubbarnas klubblagskoefficienter och värdet av deras TV-marknader. För säsongen 2023/24 ser de förutbestämda beloppen ut på följande sätt:
Klubbar som når gruppspelet: 3 630 000 euro
Vinst i gruppspelet: 630 000 euro
Oavgjort i gruppspelet: 210 000 euro
Gruppvinnarna i gruppspelet: 1 100 000 euro
Grupptvåorna i gruppspelet: 550 000 euro
Klubbar som når utslagsomgången: 500 000 euro
Klubbar som når åttondelsfinalerna: 1 200 000 euro
Klubbar som når kvartsfinalerna: 1 800 000 euro
Klubbar som når semifinalerna: 2 800 000 euro
Klubbar som når finalen: 4 600 000 euro
Klubben som vinner finalen: 4 000 000 euroSom jämförelse kan nämnas att klubbar som når gruppspelet i Champions League får 15 640 000 euro.


== TV-sändningar ==
I Sverige sänds matcherna i Uefa Europa League i Viaplay Groups kanaler. I Viaplay Group ingår bland annat TV-kanalerna TV3 och TV6 samt strömningstjänsten Viaplay.


== Se även ==
Uefa Champions League
Uefa Europa Conference League


== Referenser ==


== Externa länkar ==
 Wikimedia Commons har media som rör Uefa Europa League.﻿
Officiell webbplats