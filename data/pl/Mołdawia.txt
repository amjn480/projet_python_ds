"mo\u0142dawia, republika mo\u0142dawii (rum. moldova, republica moldova; ros. \u043c\u043e\u043b\u0434\u0430\u0432\u0438\u044f, \u0440\u0435\u0441\u043f\u0443\u0301\u0431\u043b\u0438\u043a\u0430 \u043c\u043e\u043b\u0434\u043e\u0301\u0432\u0430) \u2013 pa\u0144stwo europejskie po\u0142o\u017cone na terenach historycznej besarabii oraz cz\u0119\u015bciowo na lewym brzegu dniestru.\nle\u017c\u0105ce na lewym brzegu dniestru tzw. naddniestrze, niewielka cz\u0119\u015b\u0107 mo\u0142dawii zamieszkana w znacznej mierze przez rosjan i ukrai\u0144c\u00f3w, po upadku zwi\u0105zku radzieckiego og\u0142osi\u0142o secesj\u0119 i od czasu kr\u00f3tkiej wojny domowej w 1992 funkcjonuje jak niepodleg\u0142e pa\u0144stwo ze stolic\u0105 w tyraspolu (naddniestrza\u0144ska republika mo\u0142dawska lub b\u0142\u0119dnie mo\u0142dawska republika naddniestrza), kt\u00f3re jednak nie jest uznawane na arenie mi\u0119dzynarodowej. od tego czasu tocz\u0105 si\u0119 bezowocne rozmowy zjednoczeniowe, w kt\u00f3rych po\u015bredniczy m.in. obwe. w\u0142adze mo\u0142dawskie opowiadaj\u0105 si\u0119 za zjednoczeniem \u201easymetrycznym\u201d, w ramach kt\u00f3rego naddniestrze otrzyma szerok\u0105 autonomi\u0119, w\u0142adze w tyraspolu d\u0105\u017c\u0105 za\u015b do zjednoczenia \u201esymetrycznego\u201d, w kt\u00f3rym obie cz\u0119\u015bci mo\u0142dawii b\u0119d\u0105 mia\u0142y takie same prawa.\ncz\u0119\u015b\u0107 mo\u0142dawian opowiada si\u0119 za zjednoczeniem z rumuni\u0105. w zorganizowanym w 1994 roku referendum dotycz\u0105cym zjednoczenia poparcie dla niego by\u0142o minimalne \u2013 94,4% obywateli opowiedzia\u0142o si\u0119 za niezale\u017cno\u015bci\u0105, jednak sonda\u017c zorganizowany w 2008 roku, po 17 latach niepodleg\u0142o\u015bci, wskaza\u0142, \u017ce ju\u017c 29% mo\u0142dawian popiera ide\u0119 zjednoczenia. w 2021 roku poparcie dla zjednoczenia wzros\u0142o do 43,9%.\n\nwed\u0142ug cia mo\u0142dawia by\u0142a najbiedniejszym pa\u0144stwem europy w 2012 roku.\n\n\n== nazwa ==\nnazwa mo\u0142dawia zosta\u0142a przyj\u0119ta dla pa\u0144stwa od rozleglejszego regionu, dawnej jednostki politycznej, posiadaj\u0105cego tak\u0105 sam\u0105 nazw\u0119. region nazwany za\u015b zosta\u0142 od jednej z jego g\u0142\u00f3wnych rzek \u2013 mo\u0142dawy. nazwa \u0142aci\u0144ska tego regionu \u2013 moldavia \u2013 pojawia si\u0119 w tej formie ju\u017c w annales seu cronicae incliti regni poloniae jana d\u0142ugosza z lat 1455\u20131480. polska nazwa regionu w formie mo\u0142dawija notowana jest ju\u017c w publikacjach z 1609 i 1633 r.; prawdopodobnie od polskiej formy nazwy utworzona zosta\u0142a nazwa rosyjska \u043c\u043e\u043b\u0434\u0430\u0432\u0438\u044f (w transkrypcji: mo\u0142dawija).\nczasem u\u017cywana jest niezalecana przez komisj\u0119 standaryzacji nazw geograficznych poza granicami rp, nawi\u0105zuj\u0105ca do tej obecnej w j\u0119zyku rumu\u0144skim, nazwa mo\u0142dowa. komisja zaleca wy\u0142\u0105cznie formy mo\u0142dawia i republika mo\u0142dawii.\n\n\n== geografia ==\nmo\u0142dawia graniczy z ukrain\u0105 i rumuni\u0105.\n\nca\u0142kowita granica l\u0105dowa: 1389 km\nd\u0142ugo\u015b\u0107 wybrze\u017ca: nie ma dost\u0119pu do morza, jest oddalona od niego jednak o zaledwie oko\u0142o 10 kilometr\u00f3w.\nd\u0142ugo\u015b\u0107 granic z s\u0105siaduj\u0105cymi pa\u0144stwami: rumunia 450 km, ukraina 939 km\nnajwy\u017cszy punkt: dealul b\u0103l\u0103ne\u0219ti 430 m n.p.m.\nnajni\u017cszy punkt: dolny dniestr 2 m\n\n\n=== warunki naturalne ===\nmo\u0142dawia zajmuje mi\u0119dzyrzecze dniestru i prutu (besarabia) oraz w\u0105ski pas na lewym brzegu dniestru (naddniestrze). powierzchnia r\u00f3wninna, poci\u0119ta g\u0142\u0119bokimi dolinami rzecznymi i w\u0105wozami. wyst\u0119puje kras. \u015brednia wysoko\u015b\u0107 terenu to 147 m. ponad 75% powierzchni na wysoko\u015bci poni\u017cej 200 m.\nwi\u0119kszo\u015b\u0107 powierzchni pa\u0144stwa zajmuje wy\u017cyna besarabska, w kt\u00f3rej sk\u0142ad wchodz\u0105 m.in.: wy\u017cyna naddniestrza\u0144ska (najwy\u017cszy punkt 349 m n.p.m.), wy\u017cyna \u015brodkowomo\u0142dawska (430 m n.p.m.) i wy\u017cyna tyhecka (301 m n.p.m.). po\u0142udniowych granic pa\u0144stwa si\u0119ga nizina czarnomorska.\nklimat umiarkowany kontynentalny, na po\u0142udniu suchy, ze stosunkowo \u0142agodn\u0105 zim\u0105 i d\u0142ugim gor\u0105cym latem. \u015brednia temperatura w styczniu od \u20135 \u00b0c na p\u00f3\u0142nocy do \u20133 \u00b0c na po\u0142udniu, w lipcu odpowiednio 19 \u00b0c i 22 \u00b0c (w kiszyniowie absolutne minimum \u201330 \u00b0c, maksimum 39 \u00b0c). roczna suma opad\u00f3w 400 mm na po\u0142udniu do 560 mm na p\u00f3\u0142nocy. opady g\u0142\u00f3wnie wiosenno-letnie o charakterze ulew. pokrywa \u015bnie\u017cna ustala si\u0119 jedynie podczas najch\u0142odniejszych zim. przewa\u017caj\u0105 wiatry p\u00f3\u0142nocno-zachodnie. zim\u0105 cz\u0119ste odwil\u017ce.\nrzeki: dniestr (d\u0142ugo\u015b\u0107 w granicach mo\u0142dawii 657 km) z dop\u0142ywami stary reut, byk i botna oraz prut (graniczna na d\u0142. 695 km) nale\u017c\u0105 do dorzecza morza czarnego. w cz\u0119\u015bci wy\u017cynnej zachowa\u0142y si\u0119 d\u0105browy (lesisto\u015b\u0107 kraju ok. 9%), nad rzekami \u2013 lasy \u0142\u0119gowe. stepy (od kwietnych po ostnicowe) zosta\u0142y niemal w ca\u0142o\u015bci zaorane (gleby czarnoziemne). ponad 5% powierzchni obj\u0119to formami ochrony przyrody, takimi jak rezerwat naukowy kodry (ponad 5 tysi\u0119cy ha) utworzony w 1971 dla ochrony kompleksu las\u00f3w li\u015bciastych (d\u0105b, jesion, grab, buk, lipa). pod ochron\u0105 aklimatyzowane maral i jele\u0144.\n\n\n=== miasta ===\nkiszyni\u00f3w\nbielce\nsoroki\nkagu\u0142\ntyraspol\nbendery\nrybnica\norgiej\u00f3w\nkomrat\n\n\n== historia ==\n\n\n=== hospodarstwo mo\u0142dawskie ===\nw staro\u017cytno\u015bci tereny obecnej mo\u0142dawii by\u0142y zamieszkiwane m.in. przez dak\u00f3w, by\u0142y te\u017c penetrowane przez koczownik\u00f3w wielkiego stepu \u2013 scyt\u00f3w. po\u0142o\u017cenie na strategicznym szlaku mi\u0119dzy europ\u0105 i azj\u0105 spowodowa\u0142o, \u017ce w \u015bredniowieczu ziemie mo\u0142dawii by\u0142y miejscem wielu kolejnych inwazji, m.in. awar\u00f3w, pieczyng\u00f3w, kuman\u00f3w, w\u0119gr\u00f3w, rusi kijowskiej i mongo\u0142\u00f3w.\nw ko\u0144cu xiv wieku powsta\u0142o hospodarstwo mo\u0142dawskie, kt\u00f3re pocz\u0105tkowo podlega\u0142o wp\u0142ywom w\u0119gierskim i polskim, a od ko\u0144ca xv wieku sta\u0142o si\u0119 lennem imperium osma\u0144skiego.\nnajwi\u0119kszego zasi\u0119gu terytorialnego, jak i rozkwitu kultury mo\u0142dawia zazna\u0142a podczas rz\u0105d\u00f3w hospodara stefana iii wielkiego. w przeci\u0105gu jego panowania mo\u0142dawia sta\u0142a si\u0119 silnym organizmem pa\u0144stwowym utrzymuj\u0105cym niepodleg\u0142o\u015b\u0107 wbrew interesom i ambicjom kr\u00f3lestwa w\u0119gier, kr\u00f3lestwa polskiego, hospodarstwa wo\u0142oskiego oraz imperium osma\u0144skiego d\u0105\u017c\u0105cych do jej podporz\u0105dkowania. stefan, zgodnie z tradycj\u0105 zwyci\u0119\u017cy\u0142 w 34 ze swoich 36 bitew, pokonuj\u0105c m.in. wojska kr\u00f3la w\u0119gierskiego macieja korwina i kr\u00f3la polskiego jana olbrachta. w 1484 roku stefan odda\u0142 turcji ziemie mo\u0142dawskie po\u0142o\u017cone nad morzem czarnym z kili\u0105 i bia\u0142ogrodem, na kt\u00f3rych utworzono prowincj\u0119 tureck\u0105 o nazwie budziak. oddanie budziaku za\u017cegna\u0142o gro\u017ab\u0119 wojny z turcj\u0105 i likwidacji pa\u0144stwa mo\u0142dawskiego. po \u015bmierci stefana mo\u0142dawia popad\u0142a w zale\u017cno\u015b\u0107 od turcji, pozostaj\u0105c do xix wieku lennem imperium osma\u0144skiego.\npo os\u0142abieniu turcji licznymi wojnami z austri\u0105 i rosj\u0105, zacz\u0119\u0142a ona powoli traci\u0107 kontrol\u0119 nad terenami lennymi, w tym mo\u0142dawi\u0105.\nw 1774 roku obszary p\u00f3\u0142nocnej mo\u0142dawii z suczaw\u0105 i czerniowcami zosta\u0142y przy\u0142\u0105czone do imperium habsburg\u00f3w. pocz\u0105tkowo tereny te stanowi\u0142y cz\u0119\u015b\u0107 galicji. 4 marca 1849 utworzono na tych obszarach ksi\u0119stwo bukowiny, jako odr\u0119bny kraj koronny austrii, kt\u00f3re przetrwa\u0142o a\u017c do rozpadu monarchii w 1918 roku. w 1945 roku bukowina zosta\u0142a podzielona mi\u0119dzy rumuni\u0119 (bukowina po\u0142udniowa) i ukrain\u0119 (bukowina p\u00f3\u0142nocna).\nw 1812 roku wschodnia cz\u0119\u015b\u0107 mo\u0142dawii, tzw. besarabia, a tak\u017ce budziak, zosta\u0142y przy\u0142\u0105czone do rosji. w traktacie paryskim z 1856 roku ko\u0144cz\u0105cym wojn\u0119 krymsk\u0105, mocarstwa europejskie zdecydowa\u0142y, i\u017c mo\u0142dawia i wo\u0142oszczyzna pozostan\u0105 krajami autonomicznymi w sk\u0142adzie imperium osma\u0144skiego, znajduj\u0105cymi si\u0119 jednak\u017ce pod wsp\u00f3lnym protektoratem \u201esiedmiu du\u017cych\u201d (rosji, wielkiej brytanii, austrii, prus, francji, turcji i szwecji). porozumienie zaowocowa\u0142o r\u00f3wnie\u017c przy\u0142\u0105czeniem do mo\u0142dawii cz\u0119\u015bci budziaku z izmai\u0142em, bia\u0142ogrodem i kili\u0105. w traktacie berli\u0144skim z 1878 roku rumunia zrzek\u0142a si\u0119 na rzecz rosji budziaku, przyznanego mo\u0142dawii w 1856 roku.\n\n\n=== zjednoczone ksi\u0119stwa ===\nw 1859 roku ksi\u0105\u017c\u0119 alexandru ioan cuza wybrany zosta\u0142 zarazem w\u0142adc\u0105 mo\u0142dawii i wo\u0142oszczyzny, co da\u0142o pocz\u0105tek zjednoczonym ksi\u0119stwom mo\u0142dawii i wo\u0142oszczyzny. w 1862 roku zmieniono nazw\u0119 pa\u0144stwa na zjednoczone ksi\u0119stwa rumunii. t\u0119 pocz\u0105tkowo lu\u017an\u0105 uni\u0119 przekszta\u0142cono w 1866 roku we wsp\u00f3lne, unitarne pa\u0144stwo \u2013 ksi\u0119stwo rumunii, nazwane tak na cze\u015b\u0107 staro\u017cytnych rzymian, od kt\u00f3rych mieli jakoby pochodzi\u0107 wsp\u00f3\u0142cze\u015bni mieszka\u0144cy kraju.\n\n\n=== gubernia besarabska ===\nw xviii w. roszczenia do panowania w regionie zacz\u0119\u0142a wysuwa\u0107 rosja, czego efektem by\u0142 szereg wojen rosyjsko-tureckich. w efekcie jednej z nich w 1812 wschodnia cz\u0119\u015b\u0107 hospodarstwa mo\u0142dawskiego besarabia, jako teren lenny imperium osma\u0144skiego, zosta\u0142a przy\u0142\u0105czona do rosji. do rosji w\u00f3wczas przy\u0142\u0105czono tak\u017ce zamieszka\u0142y przez mo\u0142dawian budziak, stanowi\u0105cy dot\u0105d bezpo\u015bredni\u0105 cz\u0119\u015b\u0107 turcji.\ndzieje besarabii toczy\u0142y si\u0119 odt\u0105d odmiennie od zachodniej cz\u0119\u015bci pa\u0144stwa, gdzie w latach 1859\u20131866 dosz\u0142o do zjednoczenia z hospodarstwem wo\u0142oskim, co stanowi\u0142o podstaw\u0119 utworzenia nowoczesnego pa\u0144stwa rumu\u0144skiego. na terenach przy\u0142\u0105czonych do rosji utworzono obw\u00f3d besarabski przekszta\u0142cony w 1873 roku w guberni\u0119 besarabsk\u0105. terytorium besarabii (w du\u017cej mierze pokrywaj\u0105ce si\u0119 z terenem dzisiejszego pa\u0144stwa mo\u0142dawskiego) wraz z g\u0142\u00f3wnymi miastami: kiszyniowem, bielcami i benderami (tighin\u0105) przez ca\u0142y xix wiek stanowi\u0142o cz\u0119\u015b\u0107 imperium rosyjskiego (guberni besarabskiej, podolskiej i odeskiej), cho\u0107 pretensje do tych teren\u00f3w zg\u0142asza\u0142a rumunia. podzia\u0142 regionu spowodowa\u0142 izolacj\u0119 mieszka\u0144c\u00f3w besarabii od procesu budowy rumu\u0144skiej to\u017csamo\u015bci narodowej i zapocz\u0105tkowa\u0142 r\u00f3\u017cnicowanie si\u0119 to\u017csamo\u015bci etnicznej mieszka\u0144c\u00f3w wschodniej oraz zachodniej mo\u0142dawii.\n\n\n=== mo\u0142dawska republika demokratyczna ===\nrewolucje w rosji umo\u017cliwi\u0142y zwo\u0142anie w pa\u017adzierniku 1917 roku zjazdu ch\u0142op\u00f3w besarabii, a nast\u0119pnie zjazdu \u017co\u0142nierzy mo\u0142dawskich. w ich wyniku dosz\u0142o do powo\u0142ania rady krajowej. 2 grudnia 1917 roku rada krajowa przyj\u0119\u0142a deklaracj\u0119 o utworzeniu mo\u0142dawskiej republiki ludowej w ramach rosyjskiej fsrr. 24 stycznia 1918 r. og\u0142oszono, za zgod\u0105 rosyjskiej fsrr, niepodleg\u0142o\u015b\u0107 i zmieniono nazw\u0119 pa\u0144stwa na mo\u0142dawska republika demokratyczna, ale ju\u017c po kilku miesi\u0105cach zosta\u0142a ona przy\u0142\u0105czona do rumunii.\nz inicjatywy bolszewickich dzia\u0142aczy mo\u0142dawskiej republiki demokratycznej, przebywaj\u0105cych na uchod\u017astwie od czasu wkroczenia wojsk rumu\u0144skich do besarabii podj\u0119to na lewym brzegu dniestru przygotowania do utworzenia alternatywnego organizmu pa\u0144stwowego. opr\u00f3cz ziem guberni besarabskiej, w sk\u0142ad republiki mia\u0142y wej\u015b\u0107: ujezd tyraspolski (gubernia cherso\u0144ska) oraz ujezdy ba\u0142cki i olgopolski (gubernia podolska) zamieszkiwane w wi\u0119kszo\u015bci przez etnicznych mo\u0142dawian. besarabska socjalistyczna republika radziecka zosta\u0142a proklamowana 11 maja 1919 roku przez mo\u0142dawski \u201etymczasowy rz\u0105d robotniczo-ch\u0142opski na uchod\u017astwie\u201d jako autonomiczny region rosyjskiej fsrr. wobec okupacji besarabii przez wojska rumu\u0144skie, siedziba w\u0142adz republiki znajdowa\u0142a si\u0119 pocz\u0105tkowo w odessie. w trakcie walk z bia\u0142\u0105 armi\u0105, polskiej i francuskiej interwencji militarnej, stolica republiki zosta\u0142a 2 sierpnia 1919 roku przesuni\u0119ta do tyraspola. pod koniec wrze\u015bnia 1919 roku republika de facto przesta\u0142a istnie\u0107, cho\u0107 oficjalnie jej nie rozwi\u0105zano. polska okupacja terytori\u00f3w republiki zako\u0144czy\u0142a si\u0119 29 grudnia 1920 roku.\nna mocy postanowie\u0144 traktatu paryskiego z 28 pa\u017adziernika 1920 r. mocarstwa zachodnie uzna\u0142y przy\u0142\u0105czenie besarabii do rumunii. podczas negocjowania traktatu byli nieobecni zar\u00f3wno rosyjscy, jak i besarabscy przedstawiciele, co by\u0142o g\u0142\u00f3wnym powodem do nieuznania traktatu przez rosyjsk\u0105 fsrr i p\u00f3\u017aniej zsrr.\n\n\n=== mo\u0142dawska asrr ===\nw 1924 r. rady najwy\u017csze ukrai\u0144skiej srr i zsrr zdecydowa\u0142y o utworzeniu na terenie ukrai\u0144skiej srr mo\u0142dawskiego obwodu autonomicznego (6/7 iii 1924 r.), kt\u00f3ry 12 x 1924 zosta\u0142 przekszta\u0142cony w mo\u0142dawsk\u0105 autonomiczn\u0105 socjalistyczn\u0105 republik\u0119 radzieck\u0105, kt\u00f3ra mia\u0142a stanowi\u0107 \u201eodskoczni\u0119\u201d do zaanektowania teren\u00f3w besarabii po\u0142o\u017conych po prawej stronie dniestru, kt\u00f3rych w\u0142\u0105czenia do rumunii zsrr nigdy nie uzna\u0142.\n\ndodatkowym powodem by\u0142a prowadzona przez rumu\u0144skie w\u0142adze planowa rumunizacja besarabii. urz\u0119dowymi j\u0119zykami na terenie mo\u0142dawskiej asrr sta\u0142y si\u0119: rosyjski, ukrai\u0144ski oraz mo\u0142dawski (reaktywowana nazwa j\u0119zyka, kt\u00f3ry od xviii w. by\u0142 uto\u017csamiany z rumu\u0144skim; mo\u0142dawski by\u0142 od 1938 r. zapisywany w zsrr wy\u0142\u0105cznie cyrylic\u0105). oficjaln\u0105 stolic\u0105 mo\u0142dawskiej asrr by\u0142o \u201eczasowo okupowane miasto kiszyni\u00f3w\u201d, za\u015b faktyczn\u0105 siedzib\u0119 w\u0142adz masrr ulokowano w ba\u0142cie, a po 1929 r. przeniesiono j\u0105 do najwi\u0119kszego gospodarczego o\u015brodka republiki tyraspola, gdzie pozosta\u0142a do 1940 r.\n\n\n=== mo\u0142dawska srr ===\nw tajnym protokole dodatkowym do podpisanego 23 sierpnia 1939 roku paktu ribbentrop-mo\u0142otow besarabi\u0119 okre\u015blono jako obszar znajduj\u0105cy si\u0119 w obszarze zainteresowania zsrr, poza obszarem interes\u00f3w niemiec. w maju 1940 roku zsrr zacz\u0105\u0142 coraz cz\u0119\u015bciej wysuwa\u0107 roszczenia do teren\u00f3w po\u0142o\u017conych mi\u0119dzy dniestrem a prutem (dawna rosyjska gubernia besarabska), przy\u0142\u0105czonych do rumunii w 1918 roku. 28 czerwca 1940 roku wr\u0119czone zosta\u0142o rumu\u0144skiemu ambasadorowi w moskwie grigore gafencu ultimatum z 48 godzinnym terminem na ewakuacj\u0119 administracji i wojska z \u017c\u0105danego terytorium. pozbawiona oparcia w sojusznikach z berlina, a jednocze\u015bnie od zachodu zagro\u017cona roszczeniami w\u0119gierskimi, rumunia przysta\u0142a na ultimatum, w kt\u00f3rym odst\u0119powa\u0142a te tereny na rzecz zsrr. z teren\u00f3w odst\u0105pionych tzw. besarabii (z wyj\u0105tkiem \u017cup: bia\u0142ogrodzkiej, izmailskiej i chocimskiej, kt\u00f3re w\u0142\u0105czono do ukrai\u0144skiej srr) oraz wschodniej cz\u0119\u015bci masrr (ba\u0142t\u0119 i okolice przy\u0142\u0105czono z powrotem bezpo\u015brednio do ukrai\u0144skiej srr) utworzono mo\u0142dawsk\u0105 socjalistyczn\u0105 republik\u0119 radzieck\u0105 ze stolic\u0105 w kiszyniowie.\nnowa sytuacja geopolityczna nie trwa\u0142a d\u0142ugo, gdy\u017c ju\u017c w 1941 roku niemcy wraz z sojusznikami napad\u0142y na zwi\u0105zek radziecki i rumuni uzyskali mo\u017cliwo\u015b\u0107 odnowienia kontroli nad besarabi\u0105. do wielkiej rumunii (rum. rom\u00e2nia mare) przy\u0142\u0105czono w\u00f3wczas nie tylko tereny stracone w 1940 roku, ale r\u00f3wnie\u017c obszar pomi\u0119dzy dniestrem a bohem (z tyraspolem, ba\u0142t\u0105, odess\u0105 i winnic\u0105), kt\u00f3ry nazwano transnistria (tj. zadniestrze). w 1944 roku, po wkroczeniu armii czerwonej na ba\u0142kany, przywr\u00f3cono granic\u0119 rumu\u0144sko-radzieck\u0105 na prucie oraz istnienie mo\u0142dawskiej srr.\n\n\n=== republika mo\u0142dawii ===\npo kl\u0119sce puczu janajewa 27 sierpnia 1991 roku mo\u0142dawia og\u0142osi\u0142a niepodleg\u0142o\u015b\u0107, staj\u0105c si\u0119 w grudniu cz\u0142onkiem wsp\u00f3lnoty niepodleg\u0142ych pa\u0144stw, podobnie jak wi\u0119kszo\u015b\u0107 by\u0142ych republik radzieckich. pocz\u0105tkowo pojawi\u0142y si\u0119 tendencje unifikacji z rumuni\u0105, jednak w marcu 1994 roku w referendum zdecydowana wi\u0119kszo\u015b\u0107 g\u0142osuj\u0105cych opowiedzia\u0142a si\u0119 za niepodleg\u0142o\u015bci\u0105 mo\u0142dawii. na podstawie rezolucji rady bezpiecze\u0144stwa onz nr 739 z 5 lutego 1992 roku mo\u0142dawia zosta\u0142a cz\u0142onkiem onz.\ntendencje do unifikacji z rumuni\u0105, cho\u0107 nie odnios\u0142y skutku, doprowadzi\u0142y do secesji teren\u00f3w po\u0142o\u017conych na lewym brzegu dniestru zamieszkanych w du\u017cej mierze przez ludno\u015b\u0107 rosyjsk\u0105 i ukrai\u0144sk\u0105. efektem secesji by\u0142a proklamacja naddniestrza\u0144skiej republiki mo\u0142dawskiej. kiszyni\u00f3w podj\u0105\u0142 w 1992 pr\u00f3b\u0119 zbrojnego ustanowienia w\u0142adzy w naddniestrzu, jednak bezskutecznie. kluczow\u0105 rol\u0119 odegra\u0142a w tym konflikcie rosyjska 14. armia; rosyjskie si\u0142y zbrojne stacjonuj\u0105 w tym regionie do dzi\u015b. od czasu zako\u0144czenia walk toczony jest proces zmierzaj\u0105cy do pokojowego rozwi\u0105zania problemu mo\u0142dawii naddniestrza\u0144skiej, funkcjonuj\u0105cej jako niezale\u017cne pa\u0144stwo, nieuznawanej jednak na arenie mi\u0119dzynarodowej przez \u017caden kraj na \u015bwiecie (nawet rosj\u0119).\nw styczniu 2011 roku organizacja bezpiecze\u0144stwa i wsp\u00f3\u0142pracy w europie rozpocz\u0119\u0142a sondowanie stron ws. rozpocz\u0119cia wielostronnych rozm\u00f3w pokojowych w formule 5+2 (obwe, rosja, ukraina i jako obserwatorzy unia europejska i stany zjednoczone).\nzwyci\u0119\u017caj\u0105c w wyborach parlamentarnych w mo\u0142dawii w 2001 roku, partia komunist\u00f3w uzyska\u0142a 71 ze 101 miejsc w parlamencie. 4 kwietnia 2001 roku vladimir voronin zosta\u0142 wybrany na prezydenta. mo\u0142dawia sta\u0142a si\u0119 pierwszym postkomunistycznym pa\u0144stwem, gdzie brak reform spowodowa\u0142 powr\u00f3t do w\u0142adzy komunist\u00f3w. w tym okresie premierem by\u0142 vasile tarlev (2001\u20132008), a nast\u0119pnie zinaida grecean\u00eei (2008\u20132009). w latach 2001\u20132003 stosunki mi\u0119dzy mo\u0142dawi\u0105, a rosj\u0105 znacznie si\u0119 polepszy\u0142y, jednak w okresie 2003\u20132006 pogorszy\u0142y si\u0119, czego kulminacj\u0105 by\u0142o embargo na mo\u0142dawskie wino. partia komunist\u00f3w pozostawa\u0142a u w\u0142adzy przez osiem lat. ich upadek rozpocz\u0105\u0142 si\u0119, kiedy marian lupu do\u0142\u0105czy\u0142 do partii demokratycznej.\nw kwietniu 2009 roku wybory parlamentarne oficjalnie zwyci\u0119\u017cy\u0142a partia komunist\u00f3w republiki mo\u0142dawii uzyskuj\u0105c poparcie 49,48% na czele z vladimirem voroninem. natomiast partia liberalna zdoby\u0142a 13,14% g\u0142os\u00f3w, partia liberalno-demokratyczna 12,43%,a sojusz nasza mo\u0142dawia 9,77%. kontrowersyjne wyniki wznieci\u0142y protesty w kiszyniowie.\nw sierpniu 2009 roku cztery mo\u0142dawskie partie opozycyjne zgodzi\u0142y si\u0119 stworzy\u0107 koalicj\u0119 sojusz na rzecz integracji europejskiej, kt\u00f3ra po ponownych wyborach w lipcu tego samego roku sprawi\u0142a, \u017ce komuni\u015bci znale\u017ali si\u0119 w opozycji. prezydent voronin zrezygnowa\u0142 z funkcji 11 wrze\u015bnia 2009 roku, jednak parlamentowi nie uda\u0142o si\u0119 wybra\u0107 prezydenta. wobec tego faktu, rz\u0105dz\u0105ca koalicja zorganizowa\u0142a referendum w 2010 roku w sprawie bezpo\u015bredniego wyboru prezydenta przez obywateli. referendum z powodu ni\u017cszej od wymaganej frekwencji wyborczej, nie by\u0142o prawnie wi\u0105\u017c\u0105ce. w efekcie po raz kolejny odby\u0142y si\u0119 wybory w listopadzie 2010 roku, kt\u00f3re wygra\u0142a czteropartyjna koalicja prozachodnia. w 2014 roku mo\u0142dawia utrzyma\u0142a prozachodni kierunek, wybieraj\u0105c w wyborach zn\u00f3w koalicj\u0119 opowiadaj\u0105c\u0105 si\u0119 za zacie\u015bnieniem wsp\u00f3\u0142pracy z uni\u0105 europejsk\u0105.\nod 2015 najwi\u0119kszy wp\u0142yw na funkcjonowanie mo\u0142dawskiego pa\u0144stwa mia\u0142 oligarcha vlad plahotniuc, przewodnicz\u0105cy rz\u0105dz\u0105cej partii demokratycznej. nie sprawowa\u0142 on jednak \u017cadnego stanowiska pa\u0144stwowego, gdy\u017c premierem by\u0142 pavel filip. partia plahotniuca opowiada\u0142a si\u0119 za kierunkiem proeuropejskim i pos\u0142ugiwa\u0142 si\u0119 silnie antyrosyjsk\u0105 retoryk\u0105 oraz podejmowa\u0142 antyrosyjskie inicjatywy, jednocze\u015bnie jednak faktycznie wsp\u00f3\u0142pracuj\u0105c z prorosyjsk\u0105 parti\u0105 socjalist\u00f3w i prezydentem igorem dodonem. plahotniuc bowiem blokowa\u0142 reformy proeuropejskie i oligarchizowa\u0142 system polityczny. porozumienie obu partii mia\u0142o doprowadzi\u0107 do polaryzacji elektoratu i utrzymaniu duopolu partyjnego. w wyborach parlamentarnych w lutym 2019 roku najlepsze wyniki uzyska\u0142y partia socjalistyczna i partia demokratyczna. trzeci wynik zdoby\u0142 natomiast proeuropejski acum mai sandu i andreia nastasego. partia demokratyczna zacz\u0119\u0142a pozorowane rozmowy koalicyjne z acum, kt\u00f3re planowa\u0142a zako\u0144czy\u0107 pora\u017ck\u0105 i koalicj\u0105 z socjalistami. obie najwi\u0119ksze partie d\u0105\u017cy\u0142y od pocz\u0105tku do koalicji, jednocze\u015bnie wygaszaj\u0105c pozorowan\u0105 wrogo\u015b\u0107.\n3 czerwca 2019 r. do kiszyniowa przyjechali wicepremier rosji i przedstawiciel prezydenta ds. mo\u0142dawii dmitrij kozak, przedstawiciel departamentu stanu usa ds. europy wschodniej bradley freden i komisarz unii europejskiej do spraw rozszerzenia johannes hahn, a ka\u017cdy z nich odby\u0142 seri\u0119 spotka\u0144 z mo\u0142dawskimi politykami, efektem czego by\u0142 powr\u00f3t do negocjacji koalicyjnych mi\u0119dzy socjalistami i acum, kt\u00f3re zako\u0144czy\u0142y si\u0119 powodzeniem ju\u017c 8 czerwca. dzie\u0144 p\u00f3\u017aniej podporz\u0105dkowany plahotniucowi s\u0105d konstytucyjny zdymisjonowa\u0142 prezydenta, a dotychczasowy premier filip rozwi\u0105za\u0142 parlament, a w odpowiedzi prezydent anulowa\u0142 rozwi\u0105zanie parlamentu. partia demokratyczna zacz\u0119\u0142a organizowa\u0107 demonstracje, jednak 14 czerwca plahotniuc wyjecha\u0142 z kraju, a do ko\u0144ca miesi\u0105ca s\u0119dziowie s\u0105du konstytucyjnego podali si\u0119 do dymisji. celem nowego rz\u0105du zosta\u0142a deoligarchizacja polityki i przygotowanie nowych wybor\u00f3w.\n\n\n== ustr\u00f3j polityczny ==\nmo\u0142dawia jest oficjalnie republik\u0105 parlamentarn\u0105 (tak stanowi konstytucja kraju z 1994 nowelizowana w 2003).\nna czele pa\u0144stwa stoi prezydent, wybierany przez parlament wi\u0119kszo\u015bci\u0105 3/5 g\u0142os\u00f3w (tak by\u0142o w latach 2001\u20132016), natomiast od 1991 do 2001 i od 2016 g\u0142owa pa\u0144stwa wybierana jest przez obywateli. prezydent przyjmuje ambasador\u00f3w, wysy\u0142a przedstawicieli mo\u0142dawii do obcych pa\u0144stw, ratyfikuje umowy mi\u0119dzynarodowe, reprezentuje pa\u0144stwo na zewn\u0105trz. ma prawo mianowania premiera po ka\u017cdych wyborach parlamentarnych, podpisuje ustawy, kt\u00f3re mo\u017ce odes\u0142a\u0107 do trybuna\u0142u konstytucyjnego, w szczeg\u00f3lnych przypadkach zachowuje prawo weta wobec parlamentarnych przed\u0142o\u017ce\u0144. prezydent nadaje tak\u017ce obywatelstwo cudzoziemcom, stosuje prawo \u0142aski, a tak\u017ce posiada specjalne uprawnienia w dziedzinie wojskowo\u015bci.\nog\u00f3\u0142em spraw kieruje w mo\u0142dawii prezes rady ministr\u00f3w, wybierany przez parlament bezwzgl\u0119dn\u0105 wi\u0119kszo\u015bci\u0105 g\u0142os\u00f3w. stoi on na czele rz\u0105du, kt\u00f3ry podlega parlamentowi i mo\u017ce by\u0107 przez niego odwo\u0142any.\n\n\n=== stosunki z ue ===\nw 1998 r. wesz\u0142a w \u017cycie umowa o partnerstwie i wsp\u00f3\u0142pracy, a od 2010 r. trwa\u0142y negocjacje w sprawie umowy o stowarzyszeniu zwie\u0144czone podpisaniem umowy stowarzyszeniowej 27 czerwca 2014. proces hamowany jest przez opozycj\u0119, kt\u00f3rej zdaniem prawdziwym celem integracji europejskiej jest \u201erumunizacja\u201d mo\u0142dawii, pozbawienie jej niepodleg\u0142o\u015bci i wprowadzenie bocznymi drzwiami do nato. po inwazji rosji na ukrain\u0119, w zwi\u0105zku z obawami o rozlanie si\u0119 konfliktu na ten kraj, zw\u0142aszcza z obszaru naddniestrza, gdzie od lat stacjonuje rosyjska armia, mo\u0142dawia z\u0142o\u017cy\u0142a wniosek o przyj\u0119cie do unii europejskiej i w czerwcu 2022 r. zyska\u0142a status kandydata. 14 grudnia 2023 r. og\u0142oszono, \u017ce rada europejska rozpoczyna negocjacje akcesyjne z ukrain\u0105 (oraz z mo\u0142dawi\u0105).\n\n\n=== rada europy ===\n3 lipca 1995 r. mo\u0142dawia wesz\u0142a w sk\u0142ad rady europy. jest stron\u0105 107 konwencji rady europy.\n\n\n== podzia\u0142 administracyjny ==\nobszar mo\u0142dawii podzielony jest na 32 regiony oraz 5 miast wydzielonych. poza tym w jej sk\u0142ad wchodzi terytorium autonomiczne \u2013 gagauzja oraz naddniestrze \u2013 obszar, kt\u00f3ry w nast\u0119pstwie wojny w latach 90. xx wieku og\u0142osi\u0142 secesj\u0119 i kt\u00f3ry faktycznie funkcjonuje poza kontrol\u0105 kiszyniowa.\nna terytorium autonomicznym gagauzji j\u0119zykami urz\u0119dowymi s\u0105, obok rumu\u0144skiego, gagauski i rosyjski, cho\u0107 sami rosjanie stanowi\u0105 niewielk\u0105 cz\u0119\u015b\u0107 ludno\u015bci tego obszaru. rdzenn\u0105 ludno\u015b\u0107 gagauzji (ponad 80%) stanowi\u0105 gagauzi \u2013 tureckoj\u0119zyczni prawos\u0142awni chrze\u015bcijanie.\n\n\n== demografia ==\nna podstawie spisu powszechnego z 2014 roku 73,7% mieszka\u0144c\u00f3w stanowi\u0105 mo\u0142dawianie, 6,9% rumuni, 6,5% ukrai\u0144cy, 4,5% gagauzi, 4% rosjanie, 1,8% bu\u0142garzy, 0,3% romowie. w ci\u0105gu 10 lat od poprzedniego spisu ludno\u015b\u0107 mo\u0142dawii skurczy\u0142a si\u0119 o 578,5 tys. os\u00f3b. najbardziej zmniejszy\u0142a si\u0119 liczba os\u00f3b deklaruj\u0105cych narodowo\u015b\u0107 mo\u0142dawsk\u0105 (\u2212498 tys.), z drugiej strony, liczba os\u00f3b deklaruj\u0105cych narodowo\u015b\u0107 rumu\u0144sk\u0105 zwi\u0119kszy\u0142a si\u0119 o 119,5 tys. spadek liczby ludno\u015bci spowodowany jest zar\u00f3wno emigracj\u0105 zarobkow\u0105 etnicznych mo\u0142dawian, jak i emigracj\u0105 ludno\u015bci ukrai\u0144skiej i rosyjskiej, kt\u00f3ra poza naddniestrzem zamieszkuje g\u0142\u00f3wnie du\u017ce miasta. wzrost odsetka os\u00f3b deklaruj\u0105cych si\u0119 jako mo\u0142dawianie w latach 1989\u20132004 zwi\u0105zany by\u0142 \u2013 obok emigracji ludno\u015bci rosyjskiej i ukrai\u0144skiej \u2013 tak\u017ce z odzyskiwaniem \u015bwiadomo\u015bci narodowej przez rodziny zrusyfikowane w poprzednich pokoleniach.\n\n\n== gospodarka ==\nmo\u0142dawia to najbiedniejsze pa\u0144stwo w europie; jest s\u0142abo rozwini\u0119ta, silnie uzale\u017cniona od importu paliw i surowc\u00f3w. w 1994 rolnictwo i le\u015bnictwo dostarczy\u0142y 42% produktu narodowego netto, przemys\u0142 i budownictwo \u2013 38%, doch\u00f3d narodowy na 1 mieszka\u0144ca wyni\u00f3s\u0142 1260 dolar\u00f3w. szacuje si\u0119, \u017ce 90% spo\u0142ecze\u0144stwa \u017cyje poni\u017cej minimum egzystencji. reform\u0119 gospodarki hamuj\u0105 konflikty na tle politycznym i narodowym (w sierpniu 1994 naddniestrze i tzw. republika gagauska otrzyma\u0142y status terytori\u00f3w autonomicznych). w 1993 rozpocz\u0119to program powszechnej prywatyzacji, w listopadzie wprowadzona zosta\u0142a w\u0142asna waluta (lej mo\u0142dawii), natomiast w grudniu mo\u0142dawia otrzyma\u0142a 103 mln dolar\u00f3w ameryka\u0144skich kredytu od mi\u0119dzynarodowego funduszu walutowego (kt\u00f3rego cz\u0142onkiem jest od 1992). do pocz\u0105tku lat 90. wi\u0119ksza cz\u0119\u015b\u0107 ziemi nale\u017ca\u0142a do ko\u0142choz\u00f3w i sowchoz\u00f3w (w\u0142asno\u015b\u0107 prywatna obejmowa\u0142a ok. 9% area\u0142u upraw), nast\u0119pnie zosta\u0142a podzielona pomi\u0119dzy cz\u0142onk\u00f3w sp\u00f3\u0142dzielni rolniczych. susze i inne kl\u0119ski \u017cywio\u0142owe (huragany, powodzie) powoduj\u0105 du\u017ce straty w produkcji rolnej. odkryte na pocz\u0105tkach lat 90. z\u0142o\u017ca ropy naftowej i gazu ziemnego s\u0105 eksploatowane. w 1994 poziom inflacji zahamowany zosta\u0142 do 7,6% miesi\u0119cznie (w 1992 wynosi\u0142 1500%).\n\n\n=== rolnictwo ===\npowierzchnie rolne zajmuj\u0105 66% powierzchni pa\u0144stwa. g\u0142\u00f3wnie zbo\u017ca: pszenica, kukurydza i j\u0119czmie\u0144 (zbiory 2 mln t \u2013 1998). ro\u015bliny przemys\u0142owe: s\u0142onecznik, buraki cukrowe, tyto\u0144, ro\u015bliny oleiste. wa\u017cn\u0105 rol\u0119 odgrywa uprawa winoro\u015bli (winnice w mo\u0142dawii zajmuj\u0105 ponad 100 tys. ha, a eksport wina stanowi 7,5% eksportu z tego kraju og\u00f3\u0142em), drzew owocowych i warzyw. hodowla byd\u0142a (970 tys. \u2013 1993), trzody chlewnej, owiec i k\u00f3z, drobiu oraz jedwabnik\u00f3w.\nciosem dla rolnictwa mo\u0142dawii by\u0142a susza w 2007 roku. spowodowa\u0142a ona straty plon\u00f3w na 80% p\u00f3l uprawnych, co spowodowa\u0142o konieczno\u015b\u0107 zaapelowania o pomoc do spo\u0142eczno\u015bci mi\u0119dzynarodowej. odpowiedzia\u0142a na nie rosja i unia europejska, wysy\u0142aj\u0105c w sierpniu tego\u017c roku transporty z pomoc\u0105 \u017cywno\u015bciow\u0105.\n\n\n=== przemys\u0142 ===\nprzemys\u0142 spo\u017cywczy (owocowo-warzywny, cukrowniczy, olejarski, winiarski, tytoniowy). przemys\u0142 lekki (odzie\u017cowy, dziewiarski, sk\u00f3rzano-obuwniczy). przemys\u0142 elektromaszynowy (produkcja maszyn rolniczych, transformator\u00f3w i silnik\u00f3w elektrycznych) i przemys\u0142 metalurgiczny (huta stalowych wyrob\u00f3w walcowanych w rybnicy). przemys\u0142 chemiczny (farby), materia\u0142\u00f3w budowlanych (cement), drzewny oraz szklarski.\nnajbardziej uprzemys\u0142owiony region le\u017cy na lewym brzegu dniestru i pozostaje pod kontrol\u0105 w\u0142adz naddniestrza (huta i cementownia w rybnicy, elektrownia w dniestowsku, zak\u0142ady elektromechaniczne w benderach i tyraspolu, fabryka kabli w benderach).\n\n\n=== energetyka ===\nmo\u0142dawia z powodu braku dost\u0119pu do morza oraz braku zasob\u00f3w ropy naftowej i w\u0119glowodor\u00f3w, a tak\u017ce ograniczonych mo\u017cliwo\u015bci produkcji energii jest uzale\u017cniona od importu energii. w 2020 roku 82,2% energii pochodzi\u0142o z importu, niemal w ca\u0142o\u015bci od rosji (spadek z 95% w 1991). w\u0142adze kraju staraj\u0105 si\u0119 zmniejszy\u0107 zale\u017cno\u015b\u0107 od rosji poprzez budow\u0119 po\u0142\u0105cze\u0144 gazowych, \u0142\u0105cz\u0105cych mo\u0142dawi\u0119 z rumuni\u0105. w sierpniu 2014 oddano do u\u017cytku interkonektor gazowy ia\u0219i \u2013 ungheni, kt\u00f3rego przepustowo\u015b\u0107 wynosi\u0142a 0,5 mld metr\u00f3w sze\u015bciennych. w sierpniu 2020 uko\u0144czono rozbudow\u0119 gazoci\u0105gu, \u0142\u0105cz\u0105c go ze stolic\u0105 mo\u0142dawii \u2013 kiszyniowem oraz zwi\u0119kszaj\u0105c jego przepustowo\u015b\u0107 do 1,5 mld metr\u00f3w sze\u015bciennych (r\u00f3wnowarto\u015b\u0107 rocznego zapotrzebowania mo\u0142dawii na gaz ziemny, z wy\u0142\u0105czeniem naddniestrza). pomimo uko\u0144czenia budowy, do 22 listopada 2021 nie rozpocz\u0119to jeszcze importu gazu z rumunii.\nw mo\u0142dawii obecny udzia\u0142 oze w profilu energetycznym wynosi 17% ca\u0142kowitego zapotrzebowania w energi\u0119 pierwotn\u0105, z czego 98% stanowi biomasa (odpady rolnicze, drewno opa\u0142owe, odpady z obr\u00f3bki drewna) wykorzystywana g\u0142\u00f3wnie do ogrzewania obszar\u00f3w wiejskich. w 2020 roku 6% produkcji energii elektrycznej stanowi\u0142y odnawialne \u017ar\u00f3d\u0142a energii, przede wszystkim farmy wiatrowe i elektrownie s\u0142oneczne.\n\n\n=== transport ===\nd\u0142ugo\u015b\u0107 linii kolejowych wynosi 1232 km (2009), sieci\u0105 kolejow\u0105, przewozami pasa\u017cerskimi i towarowymi zarz\u0105dza przedsi\u0119biorstwo calea ferat\u0103 din moldova. dr\u00f3g samochodowych (\u0142\u0105cznie z miejskimi) 15,5 tys. km (z tego o twardej nawierzchni 12,8 tys. km), \u017cegluga na dniestrze. w stolicy dzia\u0142a mi\u0119dzynarodowy port lotniczy kiszyni\u00f3w, i kilka innych mniejszych w kraju.\nprzez mo\u0142dawi\u0119 (i separatystyczne naddniestrze) przebiegaj\u0105 gazoci\u0105gi \u0142\u0105cz\u0105ce rosj\u0119 z pa\u0144stwami ba\u0142ka\u0144skimi. w 2020 r. uko\u0144czono budow\u0119 gazoci\u0105gu \u0142\u0105cz\u0105cego mo\u0142dawi\u0119 z rumuni\u0105 (jassy-ungheni-kiszyni\u00f3w). nie jest on jeszcze eksploatowany z powodu nieuko\u0144czenia wszystkich stacji spr\u0119\u017caj\u0105cych.\n26 pa\u017adziernika 2006 roku u uj\u015bcia prutu do dunaju zosta\u0142 uruchomiony port giurgiule\u0219ti, b\u0119d\u0105cy jedynym dost\u0119pnym dla statk\u00f3w pe\u0142nomorskich portem w mo\u0142dawii.\n\n\n=== turystyka ===\nw 2013 roku kraj ten odwiedzi\u0142o 96 tys. turyst\u00f3w (7,5% wi\u0119cej ni\u017c w roku poprzednim), generuj\u0105c dla niego przychody na poziomie 226 mln dolar\u00f3w. w 2016 roku w mo\u0142dawii znajdowa\u0142o si\u0119 125 hoteli, w kt\u00f3rych by\u0142o \u0142\u0105cznie 3250 pokoi i 6427 miejsc noclegowych.\n\n\n== kultura ==\n\n\n=== j\u0119zyk i literatura ===\nmianem literatury mo\u0142dawskiej okre\u015bla si\u0119 literatur\u0119 powsta\u0142\u0105 w j\u0119zyku mo\u0142dawskim (uwa\u017canym za dialekt j\u0119zyka rumu\u0144skiego), kt\u00f3ry u\u017cywany jest na terenie republiki mo\u0142dawii, mo\u0142dawskiej cz\u0119\u015bci rumunii, p\u00f3\u0142nocno-wschodniego siedmiogrodu, bukowiny, podola i odesszczyzny na ukrainie. do zapisywania j\u0119zyka mo\u0142dawskiego stosowano pierwotnie cyrylic\u0119, kt\u00f3r\u0105 w latach 1860\u20131862 oficjalnie zast\u0105piono alfabetem \u0142aci\u0144skim. w okresie dostosowywania rumu\u0144skich dokument\u00f3w, map itp. funkcjonowa\u0142 tzw. \u201ealfabet transferowy\u201d (1860-1862), w kt\u00f3rym znalaz\u0142y si\u0119 zar\u00f3wno litery \u0142aci\u0144skie, jak i litery cyrylicy. w latach 1924\u20131989, w odr\u00f3\u017cnieniu od j\u0119zyka rumu\u0144skiego u\u017cywanego w rumunii, w mo\u0142dawii j\u0119zyk mo\u0142dawski zapisywany by\u0142 za pomoc\u0105 uproszczonej cyrylicy, tzw. gra\u017cdanki. obecnie \u2013 tak jak w rumunii \u2013 w mo\u0142dawii u\u017cywany jest alfabet \u0142aci\u0144ski, lecz w separatystycznej mo\u0142dawii naddniestrza\u0144skiej nadal u\u017cywa si\u0119 cyrylicy.\nliteratura mo\u0142dawska rozwija\u0142a si\u0119 pocz\u0105tkowo tylko w j\u0119zykach cerkiewnos\u0142owia\u0144skim i ruskim. w xvi wieku pojawiaj\u0105 si\u0119 pierwsze teksty w j\u0119zyku mo\u0142dawskim, m.in. psa\u0142terz szkeja\u0144ski (psaltirea scheian\u0103), psa\u0142terz woroniecki (psaltirea vorone\u021bean\u0103), psaltirea hurmuzaki i kodeks woroniecki (codicele vorone\u021bean, dok\u0142adne daty powstania r\u0119kopis\u00f3w pozostaj\u0105 nieznane). wielk\u0105 rol\u0119 w kszta\u0142towaniu si\u0119 j\u0119zyka literackiego odegrali mo\u0142dawscy kronikarze: grigore ureche, miron costin, ion neculce i inni. dzi\u0119ki staraniom pisarza i prawos\u0142awnego metropolity mo\u0142dawii dosyteusza (dosofteia) j\u0119zyk mo\u0142dawski sta\u0142 si\u0119 obok j\u0119zyka cerkiewno-s\u0142owia\u0144skiego j\u0119zykiem liturgicznym w hospodarstwie mo\u0142dawskim.\nnajznaczniejszym zabytkiem literackim napisanym po mo\u0142dawsku jest powie\u015b\u0107 alegoryczna pdt. historia hieroglificzna (rum. istoria ieroglific\u0103, 1705) autorstwa dymitra kantemira. historia hieroglificzna jest pierwsz\u0105 powie\u015bci\u0105 napisan\u0105 w j\u0119zyku mo\u0142dawskim w og\u00f3le. wydarzenia polityczne w mo\u0142dawii z prze\u0142omu xvii i xviii w. s\u0105 w niej przedstawione jako sp\u00f3r o nast\u0119pstwo tronu, tocz\u0105cy si\u0119 pomi\u0119dzy pa\u0144stwem lwa, rz\u0105dzonym przez jednoro\u017cca (tzn. dymitra kantemira) a pa\u0144stwem or\u0142a, kt\u00f3rym w\u0142ada gawron (wo\u0142oski ksi\u0105\u017c\u0119 constantin br\u00e2ncoveanu). kantemir w swej powie\u015bci sprzeciwia si\u0119 wo\u0142oskim ingerencjom w wewn\u0119trzne sprawy mo\u0142dawii.\npod koniec xviii wieku zacz\u0119to coraz cz\u0119\u015bciej stosowa\u0107 wobec j\u0119zyka mo\u0142dawskiego nazw\u0119 \u201ej\u0119zyk rumu\u0144ski\u201d. niekt\u00f3rzy pisarze mo\u0142dawscy zaliczani s\u0105 jednocze\u015bnie do grona najwybitniejszych pisarzy rumu\u0144skich (gheorghe asachi, constantin negruzzi, vasile alecsandri, mihai eminescu, mihail sadoveanu). w besarabii, nale\u017c\u0105cej od 1812 roku do rosji, nazw\u0119 \u201ej\u0119zyk rumu\u0144ski\u201d wobec dialektu mo\u0142dawskiego u\u017cywano sporadycznie, a tamtejsi mieszka\u0144cy zachowali w u\u017cyciu nazw\u0119 \u201ej\u0119zyk mo\u0142dawski\u201d. do najwybitniejszych xix-wiecznych pisarzy besarabskich nale\u017c\u0105 m.in. alexandru donici i constantin stamati.\nnazwa \u201ej\u0119zyk mo\u0142dawski\u201d, jako okre\u015blenie j\u0119zyka urz\u0119dowego, by\u0142a reaktywowana w mo\u0142dawskiej asrr. powr\u00f3cono w\u00f3wczas do cyrylicy, kt\u00f3ra by\u0142a u\u017cywana oficjalnie w mo\u0142dawskiej srr do 1989 roku, w mo\u0142dawii naddniestrza\u0144skiej jest u\u017cywana do dzisiaj. zabiegi j\u0119zykowe mia\u0142y na celu cz\u0119\u015bciowe przerwanie wi\u0119zi \u0142\u0105cz\u0105cych mo\u0142dawi\u0119 z rumuni\u0105 i wzmocni\u0107 to\u017csamo\u015b\u0107 narodow\u0105 mo\u0142dawian. do pisarzy radzieckich tworz\u0105cych w j\u0119zyku mo\u0142dawskim nale\u017c\u0105 m.in. leonid corneanu, liviu deleanu, samson \u0219leahu, anatol gujel, andriei lupan, gheorghe menciuc, iosif bal\u021ban i constantin condrea. najbardziej znanymi wsp\u00f3\u0142czesnymi pisarzami mo\u0142dawskimi s\u0105, m.in. ion dru\u021b\u0103, grigore vieru, nicolae dabija i vasile stati.\nw marcu 2023 r. mo\u0142dawski parlament przyj\u0105\u0142 uchwa\u0142\u0119 stwierdzaj\u0105c\u0105, \u017ce j\u0119zyk mo\u0142dawski jest w rzeczywisto\u015bci to\u017csamy z j\u0119zykiem rumu\u0144skim.\n\n\n=== muzyka ===\nludowa muzyka z nawarstwionymi wp\u0142ywami rumu\u0144skimi, tureckimi, bu\u0142garskimi, ukrai\u0144skimi i rosyjskimi opiera si\u0119 g\u0142\u00f3wnie na diatonice, skalach ze zwi\u0119kszon\u0105 sekund\u0105, a tak\u017ce na pentatonice i skalach w\u0105skozakresowych. z regu\u0142y jednog\u0142osowa pie\u015b\u0144 ludowa (m.in. popularna doina), uprawiana przez ludno\u015b\u0107 muzykant\u00f3w-\u015bpiewak\u00f3w zwana lautarami, charakteryzuje si\u0119 bogat\u0105 melizmatyk\u0105. ta\u0144ce (moldoveneasca oleandra, hora, sirba) wykonywano z udzia\u0142em taraf\u00f3w \u2013 ludowych orkiestr o bogatym instrumentarium (trombita, caval, kobza, muscal, cymba\u0142y, dudy, tak\u017ce skrzypce). profesjonalna muzyka mo\u0142dawska zacz\u0119\u0142a si\u0119 rozwija\u0107 po przy\u0142\u0105czeniu besarabii do rosji (1812). w kiszyniowie powsta\u0142a pierwsza uczelnia muzyczna (1901), p\u00f3\u017aniej teatr muzyczno-dramatyczny (1933), orkiestra symfoniczna (1935). po utworzeniu mo\u0142dawskiej srr (1940) powsta\u0142y: filharmonia, konserwatorium, szko\u0142y muzyczne. dzia\u0142aj\u0105 te\u017c zespo\u0142y ludowe. tradycje muzyki ludowej kontynuuj\u0105 profesjonalne zespo\u0142y artystyczne, w tym najcz\u0119\u015bciej koncertuj\u0105ce:\n\nnarodowa orkiestra muzyki ludowej \u201elautari\u201d z kiszyniowa pod batut\u0105 nicolae botgrosa (orchestra na\u021bional\u0103 de muzic\u0103 popular\u0103 \u201el\u0103utarii\u201d din chi\u0219in\u0103u)\norkiestra braci adwachow\u00f3w z kiszyniowa (orchestra fra\u021bilor advahov).tw\u00f3rczo\u015b\u0107 kompozytor\u00f3w opiera si\u0119 g\u0142\u00f3wnie na rodzimym folklorze muzycznym (d. herszfeld, s. neaga, e. \u0142azariew, w. polakow, w. zagorski i inni).\n\n\n=== muzyka rozrywkowa ===\nw czasach zsrr popularna by\u0142a mo\u0142dawska wokalistka sofia rotaru.\nzdob \u0219i zdub jest mo\u0142dawskim zespo\u0142em muzycznym, kt\u00f3ry w swoich utworach \u0142\u0105czy muzyk\u0119 rockow\u0105, hip-hopow\u0105, folk ba\u0142ka\u0144ski oraz ethnic dance. na \u015bwiecie zas\u0142yn\u0119li bior\u0105c udzia\u0142 jako reprezentacja mo\u0142dawii w 50. konkursie piosenki eurowizji w 2005 r., wykonuj\u0105c utw\u00f3r boonika bate doba, zajmuj\u0105c ostatecznie sz\u00f3ste miejsce (drugie w p\u00f3\u0142finale).\ninnym mo\u0142dawskim zespo\u0142em, kt\u00f3ry w pierwszej dekadzie xxi wieku zyska\u0142 popularno\u015b\u0107 w europie by\u0142 wykonuj\u0105cy muzyk\u0119 disco i dance \u2013 o-zone.\nw xxi wieku tak\u017ce zab\u0142ysn\u0105\u0142 zesp\u00f3\u0142 sunstroke project, kt\u00f3ry wyst\u0119powa\u0142 2 razy w konkursie piosenki eurowizji w latach 2010 i 2017. w 2017 roku zaj\u0119li wysokie 3 miejsce z 374 punktami z piosenk\u0105 \u201ehey mamma\u201d.\n\n\n=== film ===\npierwsze pokazy filmowe, organizowane przez firm\u0119 path\u00e9, odby\u0142y si\u0119 w 1896 w kiszyniowie. w latach 30. filmowcy z bukaresztu realizowali na terenie mo\u0142dawii filmy krajoznawcze. miejscowa produkcja filmowa zacz\u0119\u0142a si\u0119 po utworzeniu w 1940 mo\u0142dawskiej srr. w 1947 w celach propagandowych otwarto w kiszyniowie oddzia\u0142 moskiewskiej wytw\u00f3rni film\u00f3w dokumentalnych, podporz\u0105dkowany wkr\u00f3tce wytw\u00f3rni kijowskiej, w 1952 przekszta\u0142cony w wytw\u00f3rni\u0119 mo\u0142dawsk\u0105. pierwszym filmem fabularnym opartym na motywach mo\u0142dawskich by\u0142a ba\u015b\u0144 poetycka andriesz (1955) \u2013 debiut s. parad\u017canowa, zrealizowany w mo\u0142dawii przez wytw\u00f3rni\u0119 w kijowie. od 1958 produkcj\u0119 fabularn\u0105 przeniesiono do kiszyniowa. w latach 60. w sztuce filmowej by\u0142o widoczne d\u0105\u017cenie do poetyckiej ekspresji indywidualnej po\u0142\u0105czone z paradokumentaln\u0105 obserwacj\u0105 \u017cycia (m.in. podr\u00f3\u017c w kwiecie\u0144 1963 i ostatni miesi\u0105c jesieni 1966, w.k. dierbieniowa), inspiracje folklorem (m.in. czerwone po\u0142oniny 1966, lautarzy 1972, oba e. loteanu), a tak\u017ce impresyjny styl fotografii filmowej (m.in. cz\u0142owiek idzie za s\u0142o\u0144cem 1962, m.n. kalika). tendencje te prze\u0142amywa\u0142y dotychczasowe stereotypy narracji i obrazowania film\u00f3w, a tak\u017ce by\u0142y manifestem odr\u0119bno\u015bci mo\u0142dawskiej w kinie sowieckim. w nast\u0119pnych latach film mo\u0142dawski dostosowywa\u0142 przekazywane tre\u015bci do obowi\u0105zuj\u0105cych zasad, wyra\u017ca\u0142o si\u0119 to szczeg\u00f3lnie w utworach historycznych. w filmach akcentowano idee jedno\u015bci besarabii z rosj\u0105 i zsrr oraz jej odr\u0119bno\u015b\u0107 wobec rumunii. ukazywano udzia\u0142 mo\u0142dawian w rewolucji ruchu bolszewickim, odwo\u0142uj\u0105c si\u0119 do tradycji bunt\u00f3w hajduk\u00f3w mo\u0142dawskich.\n\n\n== religia ==\nstruktura religijna w 2020 roku, wed\u0142ug the arda:\n\nchrze\u015bcija\u0144stwo \u2013 97,2%:\nprawos\u0142awni \u2013 94,7%\nprotestanci \u2013 1,24%\nkatolicy \u2013 0,5%\nniezale\u017cni \u2013 1,26%\nbezwyznaniowi \u2013 2,2%\nmuzu\u0142manie \u2013 0,46%\n\u017cydzi \u2013 0,09%.\n\n\n== zobacz te\u017c ==\nmo\u0142dawskie si\u0142y powietrzne\n\n\n== uwagi ==\n\n\n== przypisy ==\n\n\n== bibliografia ==\nm. sikora-gaca, system partyjny mo\u0142dawii w latach 1989\u20132009, toru\u0144 2013, s. 1\u2013303.\n\n\n== linki zewn\u0119trzne ==\nstrona oficjalna republiki mo\u0142dawii (mo\u0142d. \u2022 ros. \u2022 ang.)\nmo\u0142dawskie ministerstwo integracji europejskiej (ang.)\ncia \u2013 the world factbook. cia.gov. [zarchiwizowane z tego adresu (2020-12-31)]. (ang.).\nw. rodkiewicz, od demokracji wirtualnej do europejskiej: geneza i konsekwencje prze\u0142omu politycznego w mo\u0142dawii, grudzie\u0144 2009, o\u015brodek studi\u00f3w wschodnich (osw). osw.waw.pl. [zarchiwizowane z tego adresu (2011-07-11)].\nm. sikora-gaca, znaczenie czynnik\u00f3w geopolitycznych w rozwoju mo\u0142dawskiej pa\u0144stwowo\u015bci, \u201ezeszyty naukowe almamer\u201d 2014, nr 1, s. 9\u201322."