"hierdie artikel handel oor die kanadese provinsie. sien gerus quebec (dubbelsinnig) vir 'n lys van artikels wat met dieselfde titel geassosieer word.quebec (frans: qu\u00e9bec, [ke\u02c8b\u025bk], ) is een van die tien provinsies van kanada, met 'n landoppervlakte van 1 540 687 vierkante kilometer en 'n merendeels franssprekende bevolking wat op 1 julie 2019 op 8 484 965 beraam is. dit is die enigste van kanada se provinsies waar uitsluitlik frans erkenning geniet as ampstaal. met sy eie taal, kultuur, tradisies en instellings, vorm quebec 'n afsonderlike franssprekende nasie in kanada.\ndie provinsie het grense met die verenigde state in die suide, die provinsie ontario in die weste en die provinsie nieu-brunswyk (frans: nouveau-brunswick) in die ooste. sowat die helfte van die grondgebied bestaan uit mere en riviere \u2013 die provinsie besit 16 persent van die w\u00eareld se varswaterreserwes. die noorde (grand-nord qu\u00e9b\u00e9cois) is arkties en yl bevolk, terwyl die vlaktes van die sint-laurensrivier (frans: fleuve saint-laurent) tot die gematigde sone behoort.\nquebec is kanada se tweede mees bevolkte provinsie na ontario. die grootste deel van die bevolking is in stedelike gebiede langs die sint-laurensrivier tussen montreal as die provinsie se ekonomiese en industri\u00eble spilpunt en die administratiewe hoofstad quebecstad saamgetrek. meer as die helfte van die qu\u00e9b\u00e9cois, soos die bewoners in frans genoem word, woon in die metropolitaanse gebied van groter montreal op en rondom montrealeiland.\ngroter gemeenskappe engelssprekendes is in die weste van montrealeiland saamgetrek, terwyl belangrike anglofone minderhede ook in streke soos die outaouais, estrie (ook die eastern townships genoem) en gasp\u00e9 aangetref word. die uiterste noorde, die nord-du-qu\u00e9bec-streek wat sowat die helfte van quebec se oppervlakte beslaan, is yl bevolk en word merendeels deur indiaanse en inu\u00eft-\ngemeenskappe bewoon.\nalhoewel kanada op federale vlak engels en frans as amptelike tale erken, bly die status van ampstaal in quebec beperk tot frans. as 'n gebied wat sy historiese en kulturele oorsprong in die eertydse franse kolonies in noord-amerika het, is die provinsie tans die enigste gebied op die vasteland met 'n franssprekende meerderheid en provinsiale regering en 'n franse regstelsel, die code civil.\nselfregering speel 'n belangrike rol in die politiek van quebec \u2013 die amptelike opposisie, die sosiaal-demokratiese parti qu\u00e9b\u00e9cois, is 'n voorstander van nasionale onafhanklikheid. regeringspartye, wat die wegbreek van kanada as politieke agenda verkondig het, het al twee referendums (in 1980 en 1995) oor hierdie saak gehou, tog het 'n klein meerderheid qu\u00e9b\u00e9cois teen die voorstel gestem. in 2006 het die kanadese laerhuis 'n simboliese mosie aanvaar waardeur die franssprekende qu\u00e9b\u00e9cois as 'n \"nasie binne die verenigde kanada\" erken is.\n\n\n== simbole van die provinsie ==\nquebec se vlag, die fleurdelis\u00e9, is 'n wit kruis op 'n blou agtergrond (die simbool van 'n christelike nasie) met vier lelies (fleur de lys) wat die franse monargie versinnebeeld. dit is die koninklike vlag wat die le\u00ebr van generaal montcalm, marquis de saint-v\u00e9ran by hulle oorwinning in die slag van carillon in 1758 gebruik het. aangesien dit die simbool van die voormalige koningshuis van die bourbone is, word dit in frankryk sedert die franse rewolusie as kontrarewolusion\u00ear beskou.\ndie fleurdelis\u00e9-vlag het op 21 januarie 1948 die ou britse union jack op die toring van die parlementsgebou vervang as amptelike vlag van die provinsie.\ndie nasionale leuse is \"je me souviens\" (ek herinner my) \u2013 'n trotse verwysing na die provinsie se kleurryke geskiedenis. gilles vigneault se lied \"gens du pays\" word dikwels as die nie-amptelike volkslied van die provinsie beskou.\ndie nasionale blom is die iris versicolor (blouvlag-iris), en die nasionale vo\u00ebl is die sneeu-uil.\ndie heilige anna en johannes die doper is die beskermheiliges van frans-kanada. 24 junie, la saint-jean, is quebec se nasionale fees en word sedert 1977 amptelik f\u00eate nationale du qu\u00e9bec genoem.\n\n\n== geografie ==\nquebec l\u00ea in die ooste van kanada en word deur die engelstalige provinsie ontario en die hudsonbaai in die weste, die atlantiese oseaan met die labradorsee, die provinsie newfoundland en labrador (frans: terre-neuve) en die provinsie nouveau-brunswick in die ooste, die verenigde state (met die deelstate maine, new hampshire, vermont en new york) in die suide en die arktiese oseaan in die noorde begrens.\nquebec is kanada se grootste provinsie en beslaan 15,5 persent van die land se totale oppervlakte en sowat drie keer die oppervlakte van frankryk. die provinsie vorm 'n reusagtige landmassa, wat van die 45ste noordelike breedtegraad tot by die arktiese see strek. die grootste deel van die gebied, veral die noordelike gebiede van nouveau-qu\u00e9bec, is egter yl bevolk. meer as 90 persent van quebec se oppervlakte l\u00ea binne die kanadese skild, 'n baie ou geologiese gebied, wat geskiedkundig ook as die ungava-gewes bekend staan. die laurentides-gebergte noord van montreal is die oudste bergreeks ter w\u00eareld.\nin die jare 1898 en 1912 besluit die kanadese parlement om die groot noordelike gebiede, le grand nord qu\u00e9b\u00e9cois, by die provinsie te voeg. 'n groot deel van die noord-oostelike gebiede maak oorspronklik deel uit van die noordwes-territorium. hierdie gebiede sluit ook die jamesbaai in, waar sommige van die grootste kanadese hidrokragsentrales teen die la granderivier opgerig is. hulle word deur die maatskappy hydro-qu\u00e9bec beheer, 'n onderneming in besit van die provinsie.\ndie gebied noord van die 55ste breedtegraad, nunavik, is die tuisland van die inu\u00eft.\ndie sint-laurensrivier is die lewensaar van die provinsie. langs die rivier l\u00ea die digbevolkte sentrale gedeelte van die povinsie met die stede montreal en quebecstad. die sint-laurens verbind danksy die sint-laurenswaterweg sedert 1959 die groot mere tussen kanada en die verenigde state met die atlantiese oseaan. naas die sint-laurens beskik quebec met sy een miljoen mere en riviere oor enorme reserwes van varswater.\n\n\n== klimaat ==\nquebec kan in drie verskillende klimaatstreke verdeel word. die suide en weste van die provinsie, waar die grootste deel van die bevolking gekonsentreer is, het 'n vogtige kontinentale klimaat met warm somers en lang, koue winters met sneeuval. die belangrikste klimatiese invloede is lugmassas wat vanuit wes- en noord-kanada in oostelike rigting en vanuit die suidelike en sentrale verenigde state in noordelike rigting beweeg.\nvanwe\u00eb die invloed van stormstelsels, wat hulle oorsprong in die sentrum van die noord-amerikaanse vasteland en in die atlantiese oseaangebied het, kom ho\u00eb neerslae dwarsdeur die jaar voor. die meeste gebiede kry jaarliks meer as 1 000 millimeter, met sneeuvalle van meer as 300 sentimeter in baie streke. uiterste weerstoestande soos tornado's en swaar donderbuie kom soms gedurende die somermaande voor.\ndie meeste streke in die hartland van quebec het 'n subarktiese klimaat. die winters is hier lank, terwyl ook die laagste temperature in oos-kanada hier aangeteken word. die somers is warm, maar baie kort vanwe\u00eb die gebied se noordelike ligging en die groter invloed van arktiese lugmassas. afgesien van 'n aantal ho\u00ebr gele\u00eb streke kry die sentrale gedeelte van quebec ietwat minder neerslae as die suide.\ndie noordelike geweste van quebec word deur 'n arktiese klimaat gekenmerk wat baie koue winters en kort koel somers behels. die hoofsaaklike klimatiese invloede in hierdie gebied is die seestromings in die arktiese oseaan (soos die labrador-stroming) en kontinentale lugmassas uit die ho\u00eb arktiese noorde.\n\n\n== bevolking ==\ndie bevolking van die province du qu\u00e9bec bestaan uit die afstammelinge van die  franssprekende en engelssprekende setlaars en die eerste nasies (premi\u00e8res nations of amerindians, veral iroquois en hurone, en inu\u00efete). die franssprekende bevolking van ses miljoen is merendeels afstammelinge van die oorspronklike franse setlaarbevolking van sowat 10 000 siele. alhoewel hulle 'n noord-amerikaanse leefstyl volg, word hul politieke kultuur en denke deur europa bepaal.\ndaarbenewens het immigrante van dwarsoor die w\u00eareld hulle in quebec gevestig. sedert 1945 het 650 000 immigrante uit 80 lande 'n nuwe tuiste in quebec gevind. 83% van die totale bevolking praat frans, sowat 12% is engelstalig. daar is minderhede van han-sjinese, portugees-, grieks- en italiaanstaliges. die grootste deel van die qu\u00e9b\u00e9cois leef langs die fleuve saint-laurent (saint-laurentrivier).\nvoor die aankoms van die franse setlaars was die gebied van die huidige provinsie die tuiste van 'n aantal indiaanse stamme \u2013 die eerste nasies. die provinsie quebec erken vandag elf nasies op sy gebied \u2013 die inu\u00eft, die mohawks (irokese of iroquois), die innus, die cri's, die algonkins, die atikamekw, die micmacs, die hurone, die abenaki's, die malesiete en die naskapi's.\ndie elf stamme van die eerste nasies het vandag sowat 70 000 lede en streef daarna om hul eie taal en kultuur te bewaar. die iroquois en hurone is albei lede van die irokese taalfamilie. die naam \"huroon\" is afgelei van die eienaardige kapsels van die mans. die franse woord l'huire, wat eintlik die opgesette borstels van 'n vark beskryf, word tot \"huroon\" vervorm.\nin die tydperk tussen 1627 en 1663 het die franse bevolking van quebec van 100 tot 2 500 toegeneem. die eerste setlaars se geledere is binne 35 jaar versterk deur sowat 1 250 immigrante, en danksy die natuurlike bevolkingsgroei het hierdie syfer verdubbel. die franse setlaars het veral uit die kusgebiede en hawestede van noord- en wes-frankryk en die hoofstad parys gekom. die geskiedkundige provinsies, wat die grootste rol in die volksplanting in quebec gespeel het, was normandi\u00eb, aunis, perche, \u00eele-de-france, poitou, maine, saintonge, anjou en bretagne.\ndie bevolking van quebec het in die derde kwartaal van 2007 met 0,25 persent gegroei, en alhoewel hierdie syfer minder as die gemiddelde van kanada is, het die aantal geboortes merkbaar toegeneem. vir die eerste keer sedert die 1980's is die natuurlike bevolkingsgroei sedert die begin van die jaar 2006 steeds ho\u00ebr as die gemiddelde natuurlike bevolkingsaanwas vir die hele land.die franse taal het die taalstryd in die sewentigerjare gewen: opskrifte en kennisgewings moes gewoonlik eentalig frans wees. die afskaling van engels word vandag nie meer stelselmatig deurgevoer nie; engelstalige opskrifte behoort egter steeds kleiner te wees as die franse. immigrante word deur die provinisiale regering gekies; in 'n poging om die persentasie franstaliges te vergroot het baie noord-afrikane in die afgelope jare 'n verblyfpermit gekry.\n\n\n=== immigrasie ===\nin 2003 is 37 619 immigrante aanvaar, veral uit franssprekende lande en voormalige franse kolonies. die belangrikste lande van herkoms is frankryk, belgi\u00eb, ha\u00efti, libanon, marokko, siri\u00eb en algeri\u00eb. die aantal immigrante het in 2010 gestyg tot 54 000.\nin 2011 het die minister vir immigrasie en kulturele gemeenskappe, kathleen weil, aangekondig dat quebec in die periode tussen 2012 en 2015 sowat 200 000 immigrante sal aanvaar. vanaf 2015 is 'n jaarlikse immigrasiekwota van 50 000 vasgestel.\n\n\n=== die tien grootste munisipaliteite volgens bevolking ===\n* bevolking soos in 2007  ** bevolking soos in 2008  *** bevolking soos in 2009  **** bevolking soos in 2011 \n\n\n=== die franse taal in quebec ===\nalhoewel taal tans as die belangrikste kulturele band beskou word wat quebec en ander dele van franko-amerika steeds met frankryk as die historiese moederland verbind, het vier eeue van aparte ontwikkeling bygedra tot die ontstaan van 'n vari\u00ebteit van gesproke \u2013 en soms ook geskrewe \u2013 frans wat van die europese oorsprongstaal in sommige opsigte verskil, net soos engels in noord-amerika van sy britse eweknie en portugees in brasili\u00eb van europese portugees.\nnaas die uitspraak van frans in quebec, wat in sommige opsigte di\u00e9 van 17de eeuse frans bewaar het (alhoewel sprekers van formele frans in quebec dikwels moeilik onderskei kan word van europese sprekers van standaardfrans), toon kanadese frans, veral in sy gesproke vorm, verskille as gevolg van\n\nleenwoorde en leenuitdrukkings wat uit indiaanse tale en engels oorgeneem is,\ndie bewaring van uitdrukkings en woorde wat in europese frans as arga\u00efes beskou word, en\ngrammatikale en sintaktiese kenmerke wat in europese frans as foutief beskou sou word, en\nneologismes soos d\u00e9panneur (engels: convenience store) en courriel ('n verkorting van courrier \u00e9lectronique, \"e-pos\") wat in europese frans onbekend is en waarna as canadianismes verwys word.\n\n\n== geskiedenis ==\n1534: jacques cartier sit voet aan wal in gasp\u00e9 en neem die land namens fran\u00e7ois i, koning van frankryk, in besit.\n1608: samuel de champlain land aan die noordoewer van die sint-laurensrivier, naby die indiaanse dorp k\u00e9bec.\n1642: paul chomedey de maisonneuve stig ville-marie, 'n dorpie wat later bekend staan as montreal.\n1660\u20131713: die kolonie wat nou nieu-frankryk genoem word groei langs die sint-laurentrivier en in akadi\u00eb (gebied aan die atlantiese oseaan).\n1759: die britse oorwinning op die abraham-vlaktes lei tot die einde van die franse heerskappy in noord-amerika.\n1763: frankryk staan sy kolonies in noord-amerika aan die britse kroon af. nieu-frankryk het in hierdie tydperk net 55 000 inwoners, in vergelyking met nieu-engeland se een miljoen.\n1791: grondwet (constitutional act) voer 'n parlament\u00eare stelsel in; frankokanadi\u00ebrs se reg op 'n vaderland word erken en kanada word in 'n engelstalige (ontario) en 'n franstalige provinsie (quebec) verdeel.\n1837\u20131838: die opstand van die patriotes in quebec maak duidelik dat talle burgers die britse gesag nie aanvaar nie.\n1867: british north america act: die federasie van kanadese provinsies (quebec, ontario, new brunswick en nova scotia) word gestig.\n1967: die franse president charles de gaulle besoek die expo-tentoonstelling in montreal; sy strydkreet \"vive le qu\u00e9bec libre!\" is die beginpunt van die nuwe skeidingsbeweging wat 'n onafhanklike quebec ten doel het.\n1968: 'n aantal skeidingsbewegings smelt saam en vorm die nuwe parti qu\u00e9b\u00e9cois.\n1969: loi pour promouvoir la langue fran\u00e7aise au qu\u00e9bec: frans word onderwystaal vir alle nie-engelstalige qu\u00e9b\u00e9cois.\n1974: loi sur la langue officielle: frans word die uitsluitende ampstaal van quebec.\n1976: met die oorwinning van die parti qu\u00e9b\u00e9cois onder leiding van ren\u00e9 l\u00e9vesque word die onafhanklikheisbeweging in quebec 'n nasionale vraagstuk vir kanada.\n1980: 'n meerderheid van die bevolking stem teen onderhandelinge met die federale regering oor die onafhanklikheid van quebec.\n1995: 49.4% van die qu\u00e9b\u00e9cois stem vir 'n onafhanklike staat. die kanadese parlement erken op 30 oktober 1995 quebec se status as 'n besondere gemeenskap (distinct society).\n2003: die oorwinning van die parti lib\u00e9ral in die provinsiale verkiesing is 'n teenslag vir die skeidingsbeweging.\n2007: die regering van die eerste minister jean charest (liberale party) behaal op 26 maart 'n naelskraap oorwinning in die provinsiale verkiesing, maar is nou die eerste minderheidsregering in quebec sedert 1878. die action d\u00e9mocratique het as die tweede grootste party en nuwe amptelike opposisie na vore getree, terwyl die parti qu\u00e9b\u00e9cois net die derde grootste party geword het.\n\n\n== ekonomie ==\ndie provinsie beskik oor 'n pos-moderne ekonomie wat 'n gemaklike handelsoorskot handhaaf. ingevolge die vrye handel-ooreenkoms met die verenigde state in 1987 het quebec se uitvoere, waarvan sowat 85 persent vir die vsa-mark bestem is, aansienlik gestyg. in 2002 het quebec produkte en dienste ter waarde van 83,4 miljard vsa-dollar ingevoer, terwyl sy uitvoere tot 92,2 miljard vsa-dollar gestyg het. die bruto geografiese produk per capita was in 2002 27 601 vsa-dollar.\ndie vallei van die saint-laurentrivier is 'n vrugbare landbougebied vir vrugte, groente en graan. quebec is die belangrikste produsent en uitvoerder van esdoringstroop. veeteelt is 'n verdere basis van die landbou.\ngroot natuurlike hulpbronne en bloeiende nywerhede verseker dat die inwoners van quebec tot die welvarendstes w\u00eareldwyd behoort. quebec se bosbou, waterkragsentrales, elektroniese, telekommunikasie, lug- en ruimtevaartnywerheid is beduidende uitvoerders, veral na die vsa.\ndie ho\u00ebtegnologie-bedrywe in montreal sluit lugvaartondernemings soos die straler-vervaardiger bombardier, die stralerenjin-vervaardiger pratt and whitney en die vlugnabootser-vervaardiger cae in. hierdie w\u00eareldbekende ondernemings en talle toeleweringsbedrywe maak van quebec se lugvaartnywerheid die vierde grootste w\u00eareldwyd.\n\n\n== regering en politiek ==\nquebec se regeringstelsel is geskoei op die britse westminster-stelsel, met 'n eenkamerparlement, die nasionale vergadering van quebec (assembl\u00e9e nationale du qu\u00e9bec). die 125 afgevaardigdes word in 125 kiesafdelings volgens die meerderheidskiesstelsel verkies. die voorsitter van di\u00e9 party, wat die meeste setels in 'n verkiesing gewen het, word as eerste minister (premier ministre) aangewys, net soos die lede van die ministersraad (kabinet).\ndie vise-goewerneur mag die parlement na konsultasie met die eerste minister binne 'n bepaalde tydperk van maksimaal vyf jaar ontbind en 'n nuwe verkiesing uitskryf. tot en met 1968 was daar 'n tweede kamer van die parlement, die wetgewende raad, met benoemde lede. quebec was die laaste kanadese provinsie wat sy tweede parlementskamer afgeskaf het.\ndie amp van eerste minister word sedert 23 april 2014 deur philippe couillard beklee nadat sy liberale party (parti lib\u00e9ral du qu\u00e9bec, plq) met 41,5 persent van die uitgebragte stemme 'n oorwinning in die provinsiale verkiesing behaal en sewentig setels in quebec se parlement, die nasionale vergadering, het. die vorige regering is tussen 2012 en 2014 deur die separatistiese parti qu\u00e9b\u00e9cois (pq) met 54 setels in die parlement as 'n minderheidsregering gevorm.\nnaas die liberale party is die sosiaal-demokratiese pq met 30, die konserwatiewe coalition avenir qu\u00e9bec (\"koalisie toekoms quebec\") met 22 en die links-alternatiewe qu\u00e9bec solidaire met drie setels in die nasionale vergadering verteenwoordig. die huidige adjunkgoewerneur en verteenwoordiger van koning charles iii as staatshoof is j. michel doyon.\nvolgens die kanadese grondwet word quebec met 75 setels in die kanadese laerhuis en 24 setels in die senaat verteenwoordig. die provinsiale verteenwoordigers is lede van partye wat net op federale vlak in die politieke lewe meeding, maar nie by die provinsiale politiek betrokke is nie.\n\n\n== kookkuns ==\nnaas sy natuurskoon en ryk kulturele erfenis is dit quebec se gastronomiese tradisies wat van die provinsie 'n gewilde trekpleister vir noord-amerikaanse en oorsese fynproewers maak. ondanks sterk italiaanse, asiatiese, midde-oosterse en amerikaanse invloede is quebec se eetgewoontes diep gewortel in die kookkuns van sy franse moederland. die 17de eeuse setlaars, wat hulle in die destydse nieu-frankryk gevestig het, het hul tradisionele kookgereedskap \u2013 kookpotte en -panne wat van gietyster gemaak is \u2013 saamgebring waarin eenvoudige plattelandse kos berei is. hierdie tradisie is later ook deur ierse immigrante gedeel.\ndie lewe in 'n vreemde omgewing is vir die eerste setlaars verder bemoeilik deur quebec se lang en bitter koue winters. daar was baie monde om te voed, maar min kos beskikbaar. die vroe\u00eb kanadese het die voorkeur gegee aan kos met 'n ho\u00eb voedingswaarde, soos in quebec se gunstelingdisse steeds weerspie\u00ebl word. die meeste gesinne het die tradisionele resepte van hul voorvaders bewaar om hulle aan nuwe generasies oor te dra.\nso is tourti\u00e8res en ragouts (bredies), p\u00e2t\u00e9s (pasteie) en terrines, soupes (soos die soupe aux pois of ertjiessop), tartes (soos die tarte au sucre of suikertert) en galettes bo aan die lys \u2013 geregte wat hul oorsprong in die noordweste van frankryk het en daar al sedert die 15de eeu voorgesit is. di\u00e9 gunstelingdisse word in quebec steeds op feesdae en vir gesins- en kleingroepbyeenkomste berei.\ntourti\u00e8res is die gewildste klaargemaakte kos wat dwarsdeur die jaar in winkels te koop aangebied word. p\u00e2t\u00e9s en terrines is 'n vaste bestanddeel van onthaaletes. 'n groot verskeidenheid terte en ander gebak is in bakkerye te koop, met die tradisionele kersfeeskoek b\u00fbche de no\u00ebl \u2013 met sjokolade-botterroom en versierings wat dit op 'n yule log laat lyk \u2013 as die kulin\u00eare hoogtepunt van kersaand.\nander merkwaardige kookmetodes, wat hul oorsprong in 15de eeuse frankryk het, is die gebruik van kruie en speserye soos kaneel en naeltjies vir vleisgeregte; die gebruik van gesoute kruie; vleisaftreksels wat van bene gekook word; die gebruik van brood en broodkrummels in baie resepte; die gewoonte om broodpoedin of franse braaibrood van ou brood te berei; die gebruik van geroosterde meel as spesery en as verdikker; die gebruik van gedroogde groentes vir tradisionele sopdisse soos ertjiessop; die vermenging van vars en gedroogde vrugte in nageregte soos appel-en-rosyntjiestert en dadeltert; en die gebruik van heuning en neute as spesery in nageregte.\n\n\n== verwysings ==\n\n\n== eksterne skakels ==\nwiki-webtuistes(en)  toerisme-inligting oor quebec op wikivoyageamptelike webtuistes(fr)  (en)  amptelike webwerf van die regering van quebec (gouvernement du qu\u00e9bec)toerisme(en)  bonjour qu\u00e9becmusiek(en)  university of washington - canadian studies center: qu\u00e9b\u00e9cois music geargiveer 15 januarie 2020 op wayback machinedemografie en wetenskaplike genealogiediscover magazine, 24 januarie 2011: the genomic heritage of french canadians\ncbc - canada: the story of us: most french canadians are descended from these 800 women"