Xabier "Xabi" Alonso Olano, född 25 november 1981 i Tolosa, är en spansk före detta fotbollsspelare som numera är tränare för Bayer Leverkusen. Hans naturliga position var central mittfältare, där han ofta spelade som en djupt liggande spelfördelare. Han spelade i det spanska landslaget 2003-2014. Alonso är yngre bror till Mikel Alonso, även han en fotbollsspelare.


== Klubbkarriär ==


=== Real Sociedad ===
Efter att ha spelat i den baskiska klubben Antiguoko köptes Alonso av Real Sociedad och debuterade för A-laget i en Copa del Rey-match mot Logroñes 1999. Alonso kom att spela i ytterligare fjorton matcher innan han inför säsongen 2000–2001 lånades ut till SD Eibar. Han återvände till Sociedad senare samma säsong, för att där vinna en ordinarie plats i laget. Han gjorde tre mål på 33 matcher säsongen 2002–2003, när Sociedad slutade på andra plats i den spanska förstadivisionen. När Alonso gjorde mål i Sociedad var det en tradition att han fick en färsk fisk av sina vänner.


=== Liverpool ===
I augusti 2004 köpte Liverpools nya manager Rafael Benitez Alonso. Han gjorde sin debut för laget på bortaplan mot Bolton Wanderers, en match som Liverpool förlorade med 1–0. Alonsos första mål för Liverpool kom i en träningsmatch mot Notts County. Hans första mål i en tävlingsmatch kom från en frispark i en match mot Fulham den 16 oktober 2004. Liverpool låg vid halvtid under med 2–0, men lyckades efter Alonsos inbyte vända underläget till en 4–2-seger. I en match mot Chelsea på nyårsdagen 2005 bröt Alonso vristen efter en tackling av Frank Lampard och blev borta i tre månader. Han gjorde comeback i andra mötet av kvartsfinalen i Champions League mot Juventus. I finalen mot AC Milan i maj samma år gjorde Alonso Liverpools tredje mål (på egen straffretur) då Liverpool hämtade upp ett 3–0-underläge och senare vann finalen på straffar.
Efterföljande säsong spelade Alonso 35 av 36 ligamatcher och spelade från start då Liverpool besegrade West Ham i FA-cupfinalen den 13 maj 2006. Alonso spelade sin andra Champions League-final den 23 maj 2007 då Liverpool förlorade mot AC Milan med 2–1.
Den 12 januari 2008 spelade Alonso sin 100:e ligamatch för Liverpool.


=== Real Madrid ===
Den 4 augusti 2009 kom Liverpool överens med den spanska storklubben Real Madrid om en övergångssumma för Xabi Alonso. Dagen efter genomgick han en läkarundersökning. Sedan 2009 har Alonso haft en betydande roll i Real Madrids centrala mittfält. Han vann bland annat La Liga, spanska cupen, spanska supercupen samt Champions League.


=== Bayern München ===
Säsongen 2014/2015 skrev han på för tyska Bayern München. Den 9 mars 2017 avslöjade Xabi Alonso genom Instagram att säsongen 2016/2017 var hans sista säsong. Hans sista match som central mittfältare för Bayern München var den 20 maj 2017 när Bayern München mötte SC Freiburg. 
Efter säsongen 2016/2017 avslutade Alonso sin fotbollskarriär.


== Landslagskarriär ==
Alonso debuterade för det spanska landslaget den 30 april 2003 i en vänskapsmatch mot Ecuador, vilket Spanien vann 4–0. Han har deltagit i tre EM-turneringar (EM 2004, EM 2008) samt EM 2012) och har vunnit EM 2008 samt EM 2012. Han var även med i VM 2006, VM 2010 och VM 2014. Han lyckades även plocka med sig hem en guldmedalj från VM 2010.
Alonso gjorde sitt första landslagsmål i Spaniens gruppspelsmatch mot Ukraina i VM 2006. Alonso har vunnit EM 2008 i Österrike och Schweiz, VM 2010 i Sydafrika samt EM 2012 i Polen & Ukraina. Den 27 augusti 2014 meddelade Alonso att han slutar från det spanska landslaget.
Han spelade även några matcher för Baskien.


== Meriter ==


=== Liverpool ===
Uefa Champions League: 2004/2005
FA-cupen: 2005/2006
Uefa Super Cup: 2005


=== Real Madrid ===
La Liga: 2011/2012
Uefa Champions League: 2013/2014
Copa del Rey: 2010/2011, 2013/2014
Supercopa de España: 2011/2012
Uefa Super Cup: 2014


=== Bayern München ===
Bundesliga: 2014/2015, 2015/2016, 2016/2017
Tyska cupen: 2015/2016
Tyska supercupen: 2016


=== Spanien ===
EM-Guld 2008
VM-Guld 2010
EM-Guld 2012


== Källor ==