"xi jinping (\u4e60\u8fd1\u5e73; x\u00ed j\u00ecnp\u00edng), f\u00f6dd 15 juni 1953 i peking, \u00e4r folkrepubliken kinas h\u00f6gsta ledare. han blev generalsekreterare f\u00f6r kinas kommunistiska parti och ordf\u00f6rande f\u00f6r den centrala milit\u00e4rkommissionen den 15 november 2012 och utn\u00e4mndes till folkrepubliken kinas president den 14 mars 2013.\u00e5r 2018 rankade forbes xi som v\u00e4rldens m\u00e4ktigaste person.\n\n\n== bakgrund ==\nxi h\u00e4rstammar fr\u00e5n shaanxi-provinsen och \u00e4r yngste son till xi zhongxun, som var en av grundarna till den tidigare kommunistiska gerillar\u00f6relsen i provinsen och som senare blev vice premi\u00e4rminister i folkrepubliken kina. xi jinping r\u00e4knades d\u00e4rf\u00f6r vanligen till \"kronprinsarna\" bland de kinesiska ledare innan han blev president.\nxi jinping tillh\u00f6r den generation av kinesiska ledare som fick \u00e4gna sig \u00e5t fysiskt arbete under kulturrevolutionen och som fick en utbildning f\u00f6rst i reformperiodens b\u00f6rjan. under kulturrevolutionen f\u00f6rlorade xis far alla sina politiska positioner och s\u00e4ndes i inre exil i henan-provinsen. han rehabiliterades inte f\u00f6rr\u00e4n 1980. xi sj\u00e4lv lyckades dock undslippa direkt f\u00f6rf\u00f6ljelse, men f\u00f6rvisades till byn liangjiahe (kinesiska: \u6881\u5bb6\u6cb3?, pinyin: li\u00e1ngji\u0101h\u00e9) i yanchuan h\u00e4rad \u00e5ren 1969\u201375. xi har sj\u00e4lv sagt att denna erfarenhet var en v\u00e4ndpunkt i hans liv. 1975 fick xi l\u00e4mna byn d\u00e5 han antagits till tsinghuauniversitetet p\u00e5 rekommendationer fr\u00e5n partikadrer i byn.\n\n\n== karri\u00e4r ==\nxi gick med i kommunistpartiets ungdomsf\u00f6rbund 1971 och blev medlem i kinas kommunistiska parti 1979. mellan 1975 och 1979 studerade xi kemiteknik vid tsinghuauniversitetet.\n\u00e5ren 1979 till 1982 arbetade han under sin fars tidigare kollega, den tidigare ambassad\u00f6ren i sverige geng biao, i den centrala milit\u00e4rkommissionens allm\u00e4nna avdelning, d\u00e4r han fick viss milit\u00e4r erfarenhet.\n\n\n=== lokalpolitik (1982\u20131993) ===\nxi fick 1982 sitt f\u00f6rsta f\u00f6rtroendeuppdrag som vice partisekreterare i h\u00e4radet zhengding i hebei, och befordrades bara ett \u00e5r senare till fullv\u00e4rdig partisekreterare i samma h\u00e4rad 1983. d\u00e4r stannade han till 1985, d\u00e5 han blev vice borgm\u00e4stare i den viktiga staden xiamen i fujian. fortfarande i fujian blev han sedan 1988 partisekreterare f\u00f6r ningde och d\u00e4refter 1990 partisekreterare f\u00f6r provinshuvudstaden fuzhou.\n\n\n=== provinspolitik (1993\u20132007) ===\nxi steg up p\u00e5 provinsniv\u00e5 n\u00e4r han 1993 valdes in i styrelsen f\u00f6r fujians partiavdelning och 1995 blev vice partisekreterare f\u00f6r provinsen, en post som han under ett \u00e5r 1995\u20131996 h\u00f6ll parallellt med sina uppgifter som partisekreterare f\u00f6r fuzhou. \np\u00e5 partikongressen 1997 blev xi ers\u00e4ttare i centralkommitt\u00e9n. han blev tillf\u00f6rdordnad guvern\u00f6r f\u00f6r fujian 1999 och sedan ordinarie guvern\u00f6r 2000. observera att en guvern\u00f6r i kina har mindre makt \u00e4n provinsens partisekreterare, vilket illustreras av att xi fortfarande bara var vice partisekreterare trots guvern\u00f6rskapet.\n\u00e5r 2002 blev xi ordinarie ledamot av centralkommitt\u00e9n och fick slutligen en helt egen provins, d\u00e5 han blev partisekreterare f\u00f6r zhejiang. d\u00e4r stannade han till 2007 innan han fick rycka in som partisekreterare f\u00f6r prestigefyllda shanghai under ett \u00e5r efter en korruptionsh\u00e4rva i stadens partiapparat, som drabbade jiang zemins \"shanghai-klick\" h\u00e5rt.under sin tid som partisekreterare f\u00f6rfattade xi en rad teoretiska arbeten, bland annat tv\u00e5 ess\u00e4er om karl marx' teser om feuerbach samt en ess\u00e4samling som gavs ut p\u00e5 zhejiang people's publishing house 2007.\n\n\n=== rikspolitik (2007\u20132012) ===\nxi valdes in i politbyr\u00e5ns st\u00e4ndiga utskott p\u00e5 partikongressen 2007, d\u00e5 han \u00e4ven valdes till ordf\u00f6rande f\u00f6r sekretariatet och rektor f\u00f6r centrala partiskolan. \u00e5ret d\u00e4rp\u00e5 valdes han till folkrepubliken kinas vicepresident. hans position st\u00e4rktes ytterligare n\u00e4r han 2010 blev vice ordf\u00f6rande i b\u00e5de partiets och statens centrala milit\u00e4rkommissioner. det var vid det laget uppenbart att partiledaren, presidenten och ordf\u00f6randen i de centrala milit\u00e4rkommissionerna hu jintao utsett xi till sin eftertr\u00e4dare.\nsedan xi valdes in i politbyr\u00e5ns st\u00e4ndiga utskott har han bland annat haft det \u00f6vergripande ansvaret f\u00f6r olympiska sommarspelen 2008. han bes\u00f6kte ocks\u00e5 gansu- och shaanxi-provinserna i samband med jordb\u00e4vningen i sichuan 2008.\n\n\n=== h\u00f6gste ledare (2012\u2013) ===\np\u00e5 kommunistpartiets 18:e kongress 2012 valdes xi till generalsekreterare f\u00f6r kinas kommunistiska parti och ordf\u00f6rande i kinas kommunistiska partis centrala milit\u00e4rkommission. n\u00e5gra m\u00e5nader senare valdes han av den 12:e nationella folkkongressen (2013) till folkrepubliken kinas president och ordf\u00f6rande i folkrepubliken kinas centrala milit\u00e4rkommission. tillsammans g\u00f6r dessa fyra titlar honom till det som informellt kallas \"kinas h\u00f6gste ledare\". som ett s\u00e4tt att st\u00e4rka sin maktposition inom partiet har xi skapat en egen klick med f\u00f6rtrogna partitoppar, som alla har anknytning till xi-familjens hemprovins shaanxi. i denna \"shaanxi-klick\" ing\u00e5r bland annat wang qishan, yu zhengsheng och zhao leji. en av shaanxi-klickens starkaste bastioner \u00e4r folkets befrielsearm\u00e9, d\u00e4r xi har n\u00e4ra kontakter med flera officerare p\u00e5 toppniv\u00e5.presidentposten var ursprungligen begr\u00e4nsad till tv\u00e5 fem\u00e5riga mandatperioder, vilket skulle tvingat xi att avg\u00e5 senast 2023. den 13:e nationella folkkongressen (2018) r\u00f6stade dock, efter mycket kort beredning, igenom en grundlags\u00e4ndring som avl\u00e4gsnade mandatperiodssp\u00e4rren, s\u00e5 att xi efter detta teoretiskt kan v\u00e4ljas om till hur m\u00e5nga fem\u00e5rsperioder som helst. i grundlagen l\u00e4t man \u00e4ven skriva in begreppet \"xi jinpings t\u00e4nkande om socialism med kinesiska f\u00f6rtecken f\u00f6r en ny tids\u00e5lder\" som en del av statens officiella v\u00e4rdegrund.\nxis slagord som ledare \u00e4r \"den kinesiska dr\u00f6mmen\", en parallell till \"den amerikanska dr\u00f6mmen\". till skillnad fr\u00e5n den amerikanska motparten handlar den kinesiska dr\u00f6mmen mindre om individuellt sj\u00e4lvf\u00f6rverkligande utan mer om kollektivt sj\u00e4lvf\u00f6rverkligande och \u00e5teruppr\u00e4ttelse f\u00f6r hela kina genom gemensamma anstr\u00e4ngningar.\n\n\n==== antikorruptionskampanj ====\nsom h\u00f6gste ledare har xi sj\u00f6satt en omfattande antikorruptionskampanj som lovar att sl\u00e5 till mot \"b\u00e5de flugor och tigrar\". insatser mot korruption under tidigare ledare hade kritiserats f\u00f6r att i stort sett bara \u00e5tala politiker p\u00e5 h\u00e4radsniv\u00e5 (\"flugor\") men blunda f\u00f6r korruption p\u00e5 kommun-, provins- och nationsniv\u00e5 (\"tigrar\"). under xi jinping har ledande politiker och milit\u00e4rer som zhou yongkang, sun zhengcai, xu caihou, guo boxiong, och ling jihua avsatts fr\u00e5n sina positioner och f\u00e4ngslats f\u00f6r olika disciplin\u00e4ra brott. medan xi har presenterat kampanjen som en ren antikorruptionskampanj s\u00e5 menar kritiker menar att politiken har syftat till att st\u00e4rka xis makt och fr\u00e4mja en personlighetskult kring honom sj\u00e4lv. m\u00e5nga av de h\u00f6gt uppsatta tj\u00e4nstem\u00e4n som har avsatts har varit anh\u00e4ngare till hans konkurrenter eller allierade till tidigare presidenter som jiang zemin eller hu jintao.\n\n\n==== ett b\u00e4lte, en v\u00e4g ====\n\u00e5ret efter att han tilltr\u00e4dde som president, 2013, lanserade xi jinping infrastrukturprojektet ett b\u00e4lte, en v\u00e4g. det omfattande projektet syftade till en b\u00f6rjan till att knyta samman kina och \u00f6stasien med europa genom framf\u00f6r allt fysisk infrastruktur, men \u00e4ven ekonomisk s\u00e5dan. sedan lanseringen har projektet v\u00e4xt och har kommit att omfatta \u00e4ven afrika, oceanien och latinamerika. en del av projektet handlar om kinesisk utl\u00e5ning till utvecklingsl\u00e4nder och under 2010- och 2020-talet har kina v\u00e4xt till att vara en av v\u00e4rldens st\u00f6rsta kreditgivare.\n\n\n== kontroverser ==\nunder tiden som vicepresident f\u00e4llde xi f\u00f6ljande kontroversiella uttalande under ett m\u00f6te med utlandskineser i mexiko i februari 2009: \n\"en del d\u00e4sta och sysslol\u00f6sa utl\u00e4nningar uttrycker sig allt f\u00f6r frispr\u00e5kigt om v\u00e5ra angel\u00e4genheter. jag har detta att s\u00e4ga dem: kina sprider inte revolution. kina sprider inte fattigdom och hunger och kina st\u00f6r inte er. mer beh\u00f6ver jag inte s\u00e4ga.\"uttalandet censurerades bort fr\u00e5n de statliga nyhetsmedierna efter n\u00e5gra timmar. nyhetsportalen chinaelections.org ans\u00e5g att xi jinpings uttalande tydde p\u00e5 en bristande v\u00e4lvilja mot omv\u00e4rlden och en mycket kompromissl\u00f6s utrikespolitisk h\u00e5llning.under sommaren 2017 censurerade den kinesiska staten bilder av nalle puh p\u00e5 sociala medier, eftersom vissa anv\u00e4ndare lade upp bilder och gif:ar som visade p\u00e5 likheter i utseende mellan xi jinping och den \u00f6verviktige, naive och lite korkade barnboksfiguren.\n\n\n== kritik ==\nenligt reportrar utan gr\u00e4nser (rsf) har kontrollen av nyheter och information sk\u00e4rpts betydligt under xis tid i makten. i samband med xis f\u00f6rsta bes\u00f6k till frankrike kallade rsf honom f\u00f6r \"fiende av frihet och information\".\n\n\n== familjeliv ==\nxi jinping var tidigare gift med dottern till den kinesiska ambassad\u00f6ren i storbritannien, ett \u00e4ktenskap som slutade i skilsm\u00e4ssa.sedan 1987 \u00e4r xi gift med den milit\u00e4ra s\u00e5ngartisten peng liyuan, som var mer k\u00e4nd i landet \u00e4n xi innan han befordrades till partitoppen. paret har en dotter tillsammans, xi mingze, som studerat vid harvard university.peng \u00e4r den f\u00f6rsta presidentfru som omn\u00e4mns i media som \"landets f\u00f6rsta dam\" (di yi furen \u7b2c\u4e00\u592b\u4eba), som parallell till usa:s \"first lady\". mao zedongs fru jiang qing var en betydande politisk personlighet under kulturrevolutionen, men deng xiaopings, jiang zemins och hu jintaos fruar har inte varit sj\u00e4lvst\u00e4ndiga mediapersonligheter utan bara synts i bakgrunden bakom sina m\u00e4n vid vissa offentliga funktioner. peng d\u00e4remot har till och med f\u00e5tt separata inslag p\u00e5 kv\u00e4llsnyheterna om vilka aktiviteter hon deltagit i n\u00e4r paret varit p\u00e5 statsbes\u00f6k utomlands, vilket \u00e4r ovanligt f\u00f6r personer som inte sitter i politbyr\u00e5n eller statsr\u00e5det.[k\u00e4lla beh\u00f6vs]\n\n\n== f\u00f6rfattarskap ==\nden viktigaste sammanfattningen av xis t\u00e4nkande \u00e4r bokverket xi jinping tan zhiguo lizheng (\u4e60\u8fd1\u5e73\u8c08\u6cbb\u56fd\u7406\u653f) [\"xi jinping om regering och styrelse\"], en samling av xis tal utgiven p\u00e5 ett dussintal spr\u00e5k av foreign languages press, bland annat p\u00e5 engelska under titeln the governance of china. n\u00e5gon svensk utg\u00e5va finns i dagsl\u00e4get inte. verket har \u00e4n s\u00e5 l\u00e4nge uppdaterats med ett nytt band vart tredje \u00e5r, inneh\u00e5llande de viktigaste uttalanden xi gjort sedan f\u00f6reg\u00e5ende bands utgivning.[k\u00e4lla beh\u00f6vs]\nxi, jinping. (2014). the governance of china, volume 1. beijing: foreign languages press. [samlar tal h\u00e5llna 2012-2014]\nxi, jinping. (2017). the governance of china, volume 2. beijing: foreign languages press. [samlar tal h\u00e5llna 2014-2017]\nxi, jinping. (2020). the governance of china, volume 3. beijing, foreign languages press. [samlar tal h\u00e5llna 2017-2020]\n\n\n== referenser ==\n\n\n=== noter ===\n\n\n=== k\u00e4llor ===\nli cheng, \"china\u2019s fifth generation: is diversity a source of strength or weakness?\", asia policy, no. 6 (juli 2008), 53\u201393.\nljunggren, b\u00f6rje (2008). kina - v\u00e5r tids drama: [historia, politik, ekonomi, milj\u00f6, social r\u00e4ttvisa, m\u00e4nskliga r\u00e4ttigheter] (1. uppl.). stockholm: hjalmarson & h\u00f6gberg. libris 10592282. isbn 978-91-7224-067-4 (inb.)"