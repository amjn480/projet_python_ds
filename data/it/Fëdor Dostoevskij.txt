"f\u00ebdor michajlovi\u010d dostoevskij (in russo \u0444\u0451\u0434\u043e\u0440 \u043c\u0438\u0445\u0430\u0439\u043b\u043e\u0432\u0438\u0447 \u0434\u043e\u0441\u0442\u043e\u0435\u0432\u0441\u043a\u0438\u0439?; [\u02c8f\u02b2\u0275d\u0259r m\u02b2\u026a\u02c8xajl\u0259v\u02b2\u026at\u0255 d\u0259st\u0250\u02c8j\u025bfsk\u02b2\u026aj]), in passato in italiano indicato anche come teodoro dostojevski (mosca, 11 novembre 1821 \u2013 san pietroburgo, 28 gennaio 1881) \u00e8 stato uno scrittore e filosofo russo.\n\u00e8 considerato, insieme a tolstoj, uno dei pi\u00f9 grandi romanzieri e pensatori russi di tutti i tempi.\n\n\n== biografia ==\n\n\n=== i primi anni ===\nf\u00ebdor, secondo di otto figli, nasce a mosca nel 1821 da michail andreevi\u010d dostoevskij, un medico militare russo, figlio di un arciprete ortodosso discendente da una nobile famiglia, dal carattere stravagante e dispotico che alleva il ragazzo in un clima autoritario. la madre, marija f\u00ebdorovna ne\u010daeva, proveniva da una famiglia di ricchi e prosperi commercianti russi; dal carattere allegro e semplice, amava la musica ed era molto religiosa. sar\u00e0 lei a insegnare a leggere al figlio facendogli conoscere aleksandr sergeevi\u010d pu\u0161kin, vasilij andreevi\u010d \u017eukovskij e la bibbia. a f\u00ebdor, secondogenito dopo michail michailovi\u010d nato nel 1820,  succederanno altri sei figli: le quattro sorelle varvara, ljubov', vera e aleksandra dostoevskaja e i due fratelli andrej e nikolaj.\nnel 1828 il padre michail andreevi\u010d \u00e8 iscritto con i figli nell'albo d'oro della nobilt\u00e0 moscovita. nel 1831 f\u00ebdor si trasferisce con la famiglia a darovoe nel governatorato di tula dove il padre ha comprato un vasto terreno. nel 1834, insieme al fratello michail, entra nel convitto privato di l.i. \u010dermak, a mosca. nel febbraio del 1837 la madre, da tempo ammalata di tisi, muore e il giovane viene trasferito col fratello a san pietroburgo entrando nel convitto preparatorio del capitano k. f. kostomarov per sostenere gli esami d'ammissione all'istituto d'ingegneria. il 16 gennaio 1838 entra alla scuola superiore del genio militare di san pietroburgo, dove studia ingegneria militare, frequentandola per\u00f2 controvoglia essendo i suoi interessi gi\u00e0 orientati verso la letteratura.\nl'8 giugno 1839 il padre, che si era dato al bere e maltrattava i propri contadini, viene ucciso probabilmente dagli stessi. alla notizia della morte del padre, f\u00ebdor, all'et\u00e0 di 17 anni, ebbe il suo primo attacco di epilessia. le crisi epilettiche lo perseguiteranno per tutta la vita.  nell'agosto 1841 viene ammesso al corso per ufficiali e l'anno seguente viene promosso sottotenente. l'estate successiva entra in servizio effettivo presso il comando del genio di san pietroburgo. sono anni d'indigenza. per sbarcare il lunario, di notte traduce l'eug\u00e9nie grandet di honor\u00e9 de balzac ed il don carlos di friedrich schiller. ma per opposte tendenze, elemosina e dissolutezza, il denaro non gli basta mai.\nil 12 agosto 1843 f\u00ebdor si diploma, ma nell'agosto 1844 d\u00e0 le dimissioni, lascia il servizio militare e rinuncia alla carriera che il titolo gli offre. lottando contro la povert\u00e0 e la salute cagionevole, comincia a scrivere il suo primo libro, povera gente (bednye ljudi), che vede la luce nel 1846 e ha gli elogi di critici come belinskij e nekrasov. in questo primo lavoro, lo scrittore rivela uno dei temi maggiori della produzione successiva: la sofferenza per l'uomo socialmente degradato e incompreso.\nnell'estate dostoevskij inizia a scrivere il suo secondo romanzo, il sosia (dvojnik), storia di uno sdoppiamento psichico che non ha per\u00f2 il consenso del primo romanzo, e a novembre, in una sola notte, scrive romanzo in nove lettere (roman v devjati pisem). vedono successivamente la luce alcuni racconti su varie riviste, tra i quali i romanzi brevi le notti bianche (belye no\u010di) e neto\u010dka nezvanova.\n\n\n=== l'arresto, la condanna e la grazia ===\nil 23 aprile 1849 viene arrestato per partecipazione al circolo petra\u0161evskij e imprigionato nella fortezza di pietro e paolo. in realt\u00e0 ha s\u00ec partecipato a tali riunioni, ma come incuriosito uditore, non come attivista. il 16 novembre dello stesso anno, insieme ad altri venti imputati viene condannato alla pena capitale tramite fucilazione, ma incredibilmente il 19 dicembre lo zar nicola i commuta la condanna a morte in lavori forzati a tempo indeterminato. la revoca della pena capitale, gi\u00e0 decisa da giorni, viene comunicata allo scrittore e agli altri condannati solo quando gi\u00e0 sul patibolo, il 22 dicembre. in una lettera al fratello, scritta lo stesso giorno, lo scrittore rivela che \u00abci hanno fatto baciare la croce, hanno spezzato sopra la testa le spade e ci hanno fatto la toeletta del condannato (camicie bianche). (\u2026) mi sei tornato in mente tu, fratello, e i tuoi cari; nell'ultimo istante tu, soltanto tu, eri nei miei pensieri, e l\u00ec ho capito quanto ti voglio bene, fratello mio caro!\u00bb. l'avvenimento lo segner\u00e0 molto, come ci testimoniano le riflessioni sulla pena di morte (alla quale dostoevskij si dichiarer\u00e0 fermamente contrario) in delitto e castigo e ne l'idiota, scritto a firenze.\nil trauma della mancata fucilazione si assocer\u00e0 alla ricaduta della malattia, con sempre pi\u00f9 ricorrenti crisi di epilessia (una forma ereditaria di epilessia del lobo temporale che gi\u00e0 lo aveva colpito nel 1839) che segneranno la sua esistenza, e di questo dramma si trover\u00e0 traccia in alcuni romanzi, quali l'idiota nella figura del principe my\u0161kin.\n\nsempre nello stesso romanzo:\nin modo simile dostoevskij scrive anche in delitto e castigo, sempre sulla pena di morte:\n\nne l'idiota (dove afferma \"che importa se \u00e8 una malattia?\") e nelle lettere egli descrive anche gli attacchi di epilessia che lo colpirono durante la prigionia, con le relative sensazioni (aura, allucinazioni) come un'esperienza mistica che gli cambi\u00f2 la vita:\ngraziato della vita, il 24 dicembre viene deportato in siberia, giungendo l'11 gennaio 1850 a tobol'sk per poi essere rinchiuso il 17 gennaio nella fortezza di omsk. dalla drammatica esperienza della reclusione matura una delle opere pi\u00f9 crude e sconvolgenti di dostoevskij, memorie dalla casa dei morti, in cui varie umanit\u00e0 degradate vengono descritte come personificazioni delle pi\u00f9 turpi abiezioni morali, pur senza che manchi nell'autore una vena di speranza. anche i due capitoli dell'epilogo di delitto e castigo si svolgono in una fortezza sul fiume irty\u0161, identificabile con omsk. per quattro anni il suo ristretto universo sar\u00e0 delimitato da un recinto di millecinquecento pali di quercia, lavorando alabastro, trasportando tegole e spalando neve, attorniato dalla peggior risma d'individui. \u00ab\u00e8 gente rozza, esasperata e incattivita. il loro odio per noi nobili va oltre ogni immaginazione, e perci\u00f2 hanno accolto noi nobili con ostilit\u00e0 e un sottile piacere per la nostra disgrazia. (\u2026) 150 nemici che non si stancavano di perseguitarci, anzi per loro era un godimento, un divertimento.\u00bb gli \u00e8 concesso un solo libro, la bibbia ed i soli amici sono un'aquila ferita ed un cane tignoso.\nnel febbraio del 1854 dostoevskij \u00e8 liberato dalla galera per buona condotta, ma la sua salute rester\u00e0 irrimediabilmente compromessa. dovr\u00e0 scontare il resto della pena, un paio d'anni, servendo nell'esercito come soldato semplice nel 7\u00ba battaglione siberiano, di stanza nella citt\u00e0 di semipalatinsk vicino al confine cinese. in questo periodo gli \u00e8 vietata ogni pubblicazione e gli sono di grande supporto morale i libri inviatigli clandestinamente dal fratello michail, tra cui i romanzi di dumas e la critica della ragion pura di kant. nel 1857 sposa marija isaeva, una donna dal carattere vivace, sognatore e impressionabile, vedova trentatreenne di un alcolista e madre di un bambino di nome pavel.\n\n\n=== il ritorno nella russia europea ===\nil 18 marzo 1859, congedato dall'esercito, lo scrittore ottiene il permesso di rientrare nella russia europea stabilendosi a tver', il capoluogo pi\u00f9 vicino a san pietroburgo poich\u00e9 l'ingresso nella capitale non gli \u00e8 ancora concesso. prepara alacremente insieme al fratello michail una riedizione delle sue opere precedenti (escluso il sosia, che medita di riscrivere) e lavora alle sue memorie sul bagno penale: queste verranno terminate fra il 1860 e il 1861 e pubblicate fra il 1861 e il 1862 con il titolo memorie dalla casa dei morti.\nnel 1861 scrive umiliati e offesi - che non ebbe un gran successo, a differenza delle memorie dalla casa dei morti - e ripristina i suoi rapporti con l'intellighenzia pietroburghese facendo amicizia con due critici gi\u00e0 affermati, apollon aleksandrovi\u010d grigor'ev e nikolaj strachov. insieme al fratello fonda la rivista vremja (il tempo) che si annuncia come espressione dell'\"idea russa\", ovvero della necessit\u00e0 di riavvicinare l'intellighenzia alle sue radici nazional-popolari (al suo \"humus\" come usa dire lo scrittore) e si contrappone apertamente alle correnti occidentaliste e radicali, sostenute, tra gli altri, da turgenev. su questa rivista dostoevskij pubblica memorie dalla casa dei morti e umiliati e offesi nel 1861, un brutto aneddoto nel 1862 e note invernali su impressioni estive nel 1863.\nil 21 marzo 1864, diretta dai due fratelli, esce la rivista epocha, su cui f\u00ebdor pubblicher\u00e0 le memorie dal sottosuolo. nello stesso anno, il 15 aprile muore la prima moglie e, il 10 luglio, il fratello michail, che gli lascia enormi debiti da pagare. l'anno successivo compie un viaggio in europa, dove, cercando di risolvere le proprie difficolt\u00e0 economiche, gioca disperatamente alla roulette, col risultato di peggiorare ulteriormente la sua condizione finanziaria. cerca di sposare la sua intima amica apollinarija suslova, che per\u00f2 lo rifiuta.\n\n\n=== i grandi capolavori ===\nnel 1866 inizia la pubblicazione, a puntate, del romanzo delitto e castigo. conosce una giovane e bravissima stenografa, anna grigor'evna snitkina, grazie alla quale riesce a dare alle stampe, nello stesso anno, il giocatore, opera in cui dostoevskij racconta le disavventure di alcuni personaggi presi dal vizio della roulette. nel 1867, sposa anna a san pietroburgo e parte con lei per un nuovo viaggio in europa, dove frequenta i casin\u00f2 tedeschi, giocando d'azzardo pesantemente e perdendo tutto il suo denaro. \u00abanja cara, amica mia, moglie mia, perdonami, non chiamarmi mascalzone! ho compiuto un misfatto, ho perso tutto, tutto fino all'ultimo kreuzer, ieri ho ricevuto il denaro e ieri l'ho perso.\u00bb di passaggio a firenze, comincia a scrivere l'idiota.\nnel 1868 nasce la figlia sonja, che vive solo tre mesi. il dramma della morte dei bambini \u00e8, non a caso, uno dei temi trattati nel romanzo l'idiota, portato a termine lo stesso anno. nel 1869 nasce la seconda figlia, ljubov' (in russo, \"amore\", da adulta nota anche come aim\u00e9e) e pubblica il romanzo breve l'eterno marito.\n\nnel 1870 lavora intensamente al romanzo i demoni, con cui l'autore sembra rinnegare definitivamente il proprio passato di libero pensatore nichilista. nel 1871 nasce il figlio f\u00ebdor f\u00ebdorovi\u010d, e dostoevskij rinuncia una volta per tutte al vizio del gioco e, grazie agli introiti derivatigli dalla pubblicazione dei demoni, pu\u00f2 tornare a san pietroburgo e affrontare i suoi creditori. stringe amicizia con konstantin pobedonoscev - uno degli intellettuali pi\u00f9 influenti e pi\u00f9 conservatori di russia - che di l\u00ec a qualche anno diventer\u00e0 procuratore del santo sinodo e scomunicher\u00e0 lev tolstoj.\n\nnello stesso anno dostoevskij assume la direzione della rivista conservatrice gra\u017edanin (\"il cittadino\"), dove inizia a pubblicare dal 1873 il diario di uno scrittore, una serie di articoli d'attualit\u00e0 nei quali emerger\u00e0 anche un certo antigiudaismo dell'autore. dostoevskij, come dichiarer\u00e0 nel suo articolo il problema ebraico (marzo 1877), in risposta a un attacco da parte di un corrispondente ebreo, affermer\u00e0 per\u00f2 di non essere un antisemita razziale, e che egli non odiava \u00abl'ebreo come popolo ma gli ebrei d'alto rango, i re delle borse, i padroni delle banche, che influenzavano la politica internazionale; e gli ebrei usurai, gli sfruttatori delle popolazioni autoctone\u00bb, citando gli esempi dei neri d'america e della popolazione lituana, ma \u00abposso dirvi che non sono affatto un nemico degli ebrei e non lo sono mai stato\u00bb. anche nel romanzo l\u2019adolescente, scritto in questi anni, il protagonista si lascia andare a sfoghi antisemiti: \u00abche immoralit\u00e0 c'\u00e8 nel fatto che da una massa di zampe ebree, sporche e nocive, questi milioni finiscano nelle mani di un solitario deciso e ragionevole che volge sul mondo uno sguardo penetrante?\u00bb. l'adolescente arkadij cerca nell'arricchimento la sua personale via per la libert\u00e0 dello spirito, volendo diventare \"come rothschild\".in questi anni stringe amicizia con il filosofo vladimir solov'\u00ebv. nel 1875 nasce il quarto figlio, aleksej, che morir\u00e0 prematuramente il 16 maggio 1878 in seguito a un attacco di epilessia, la stessa malattia di cui soffriva il padre. sempre nel 1878 \u00e8 eletto membro dell'accademia russa delle scienze nella sezione lingua e letteratura.\nnel 1879 viene invitato a partecipare al congresso letterario internazionale a londra e in sua assenza, su proposta di victor hugo, eletto membro del comitato d'onore. vive, ormai in condizioni agiate, fra staraja russa e san pietroburgo. nello stesso anno gli viene diagnosticato un enfisema polmonare.\n\n\n=== i fratelli karamazov e la morte ===\n\nnel gennaio del 1879 inizia sulla rivista \u00abrusskij vestnik\u00bb la pubblicazione de i fratelli karamazov, il suo canto del cigno, il suo romanzo pi\u00f9 voluminoso e forse pi\u00f9 ricco di drammaticit\u00e0 e di profonda moralit\u00e0. immediatamente il romanzo fu accolto con enorme favore. la stesura continu\u00f2 tuttavia con lunghe pause. a causa del peggiorare delle sue condizioni di salute nell'estate dello stesso anno si reca a ems per curarsi.\n\ndurante le celebrazioni in onore di pu\u0161kin nel giugno del 1880, legge un discorso composto per l'occasione, che viene accolto entusiasticamente dal pubblico e, nei giorni successivi, dalla stampa. il numero speciale del diario di uno scrittore contenente il discorso vende quindicimila copie.\n\nin autunno termina i fratelli karamazov, e a dicembre esce in 3000 copie l'edizione in volume. in pochi giorni met\u00e0 della tiratura \u00e8 venduta. nelle intenzioni dell'autore avrebbe dovuto far seguito un altro romanzo in cui il minore dei fratelli karamazov, al\u00eb\u0161a, sarebbe cresciuto d'et\u00e0. ma per dostoevskij diventa sempre pi\u00f9 difficoltoso dedicarsi al lavoro intellettuale.\nmuore improvvisamente, in seguito a un repentino aggravarsi del suo enfisema, il 28 gennaio 1881 a san pietroburgo, nello stesso appartamento dove ora si trova il museo di san pietroburgo a lui dedicato. prima di morire, dostoevskij vuole salutare i suoi figli, ljubov\u2019 e f\u00ebdor, e chiede che la parabola del figlio prodigo venga letta ai bambini nel loro futuro percorso educativo. il significato profondo di quest'ultima richiesta \u00e8 cos\u00ec spiegato da joseph frank:\n\nla moglie anna testimonia di aver consegnato a f\u00ebdor (che ne aveva fatto richiesta), nello stesso mattino del decesso, il vangelo di tobol'sk che aveva sempre tenuto con s\u00e9; f\u00ebdor lo apre a caso e fa leggere la moglie:\n\na queste parole f\u00ebdor commenta:\n\nil 12 febbraio gli vengono tributate esequie solenni e viene sepolto nel cimitero tichvin del monastero di aleksandr nevskij.\nnel 1884 esce la prima edizione postuma delle sue opere complete in quattordici volumi.\n\n\n== fama, contraddizioni e pensiero ==\n\nle opere che lo hanno reso maggiormente famoso sono memorie dal sottosuolo, delitto e castigo, l'idiota, i demoni e i fratelli karamazov, e viene considerato un esponente dell'esistenzialismo e dello psicologismo. egli fu un uomo e un intellettuale spesso contraddittorio. identificato dapprima come voce della corrente nichilista-populista, dostoevskij capeggi\u00f2 poi le file degli intellettuali russi pi\u00f9 conservatori di fine ottocento. nelle memorie dalla casa dei morti (1859-1862) fanno capolino i grandi valori della tolleranza religiosa, della libert\u00e0 dalle prigionie materiali e morali, della indulgenza verso i malfattori, cio\u00e8 verso coloro che, pur essendosi macchiati di crimini contro la legge, sono in definitiva solamente persone pi\u00f9 sfortunate e pi\u00f9 infelici, e quindi pi\u00f9 amate da dio, che vuole la salvezza del peccatore e non la sua condanna. tutto \u00e8 dunque proiettato verso \"la libert\u00e0, una nuova vita, la resurrezione dei morti...\". \na distanza di vent'anni dalle memorie, alcuni di questi aspetti caratterizzanti del pensiero del giovane e progressista dostoevskij si rovesceranno completamente nelle riflessioni severe e conservatrici del diario di uno scrittore (1873-1881), ossia gli articoli scritti sul cittadino di intonazione nazionalista e slavofila, contrapposto agli \"occidentalisti\" russi come il vecchio amico turgenev, e nelle sue pagine di riflessione, dove attacca gli usurai ebrei mostrando il descritto antigiudaismo, difende la chiesa ortodossa russa come unico vero cristianesimo specie in polemica con la dottrina e la gerarchia della chiesa cattolica (ne l'idiota il protagonista my\u0161kin definisce il cattolicesimo come \"peggiore dell'ateismo\" stesso in quanto secondo lui fondato sul potere temporale del papa). tuttavia egli ritiene di non dover giungere ad uno scontro frontale per portare il \"messianismo\" russo universale in europa:\n\ncritica poi cavour per il modo in cui ha unito l'italia (pur riconoscendogli doti diplomatiche) e prende posizione contro il lassismo giudiziario, polemizzando contro i progressisti che, dando la colpa di ogni violenza individuale all'ambiente sociale, chiedevano pene meno severe per gli assassini. attacca il darwinismo sociale, il materialismo storico e il nascente superomismo, quello di thomas carlyle (\"teoria del grande uomo\"), che ispirer\u00e0 nietzsche, anche se quest'ultimo - nonostante il proprio ateismo, anti-cristianesimo e le sue peculiari idee - avr\u00e0 altissima stima dell'arte di dostoevskij (che defin\u00ec \"l'unico psicologo da cui avrei qualcosa da imparare\"). l'idea di un uomo che si sente svincolato dai concetti di bene e male viene gi\u00e0 stigmatizzato in delitto e castigo nella figura del protagonista raskol'nikov, omicida per un presunto bene superiore; dostoevskij critica inoltre, in ambito giudiziario, soprattutto le sentenze lievi o assolutorie nei confronti di gravi reati coinvolgenti violenze famigliari sui bambini. l'autore esorta a non assolvere il peccato assieme al peccatore, mantenendo pene severe per i reati gravi, pur dichiarandosi sempre contrario alla pena di morte e pietoso verso le condizioni carcerarie.\n\nlo scrittore si caratterizza per la sua abilit\u00e0 nel delineare i caratteri morali dei personaggi che appaiono nei suoi romanzi, tra i quali spesso figurano i cosiddetti ribelli, che contrastano con i conservatori dei saldi principi della fede e della tradizione russa. i suoi romanzi sono definibili \"policentrici\", proprio perch\u00e9 spesso non \u00e8 dato identificare un vero e proprio protagonista, ma si tratta di identit\u00e0 morali incarnate in figure che si scontrano su una sorta di palcoscenico dell'anima: l'isolamento e l'aberrazione sociale contro le ipocrisie delle convenzioni imposte dalla vita comunitaria (memorie dal sottosuolo), la supposta sanit\u00e0 mentale contro la malattia (l'idiota), il socialismo contro lo zarismo (i demoni), la fede contro l'ateismo (i fratelli karamazov).\n\nnelle opere di dostoevskij, come nella sua esistenza, la brama di vivere si scontra con una realt\u00e0 di sofferenza e si coniuga con una incessante ricerca della verit\u00e0; egli scrisse: \u00abnonostante tutte le perdite e le privazioni che ho subito, io amo ardentemente la vita, amo la vita per la vita e, davvero, \u00e8 come se tuttora io mi accingessi in ogni istante a dar inizio alla mia vita [...] e non riesco tuttora assolutamente a discernere se io mi stia avvicinando a terminare la mia vita o se sia appena sul punto di cominciarla: ecco il tratto fondamentale del mio carattere; ed anche, forse, della realt\u00e0.\u00bb.\n\nl'autore, nei suoi romanzi a differenza che negli articoli e nei saggi, cerca di non lasciar mai trasparire un proprio giudizio definitivo sui personaggi, non giudicarli direttamente, ed \u00e8 questa una sua peculiarit\u00e0, che ne pose il pensiero in vivace antagonismo con quello dell'altrettanto contraddittorio lev tolstoj. inoltre, anche dostoevskij \u2013 proprio come tolstoj, pur se per vie diverse \u2013 visse un confronto continuo ed al tempo stesso un rapporto tormentoso e quasi personale con la figura di cristo, a cui si sentiva tanto legato da affermare: \nin dostoevskij il \"sottosuolo\" dell'anima \u00e8 qualcosa di spaventoso che coincide con l'assolutezza del male. scrive giuseppe gallo: \"sul piano dei contenuti, dostoevskij traccia la prima implacabile anamnesi della crisi dell'uomo contemporaneo, lacerato da pulsioni contraddittorie e insanabili, privo di certezze e punti di riferimento solidi cui uniformare il proprio comportamento morale. a derivarne \u00e8 una presa di distanza radicale dal razionalismo illuminista e positivista, alla cui pretesa di ricondurre le leggi della natura all'ordine della ragione lo scrittore contrappone la forza della volont\u00e0 che non ammette limitazioni\".\n\ndalla lettura di romanzi come quelli libertini del marchese de sade egli rileva la propensione al sadismo - sigmund freud descriver\u00e0 il grande scrittore come un masochista con tendenze minori sadiche, spesso rivolte per\u00f2 contro s\u00e9 stesso, probabilmente basandosi sulle pagine biografiche scritte da lev sestov, a sua volta basatosi su presunti aneddoti riferiti da strachov a tolstoj ma smentiti dalla moglie anna - e alla sopraffazione del forte sul debole presente nell'umanit\u00e0, tendenza al male raffigurata poi in diversi personaggi, come il principe valkovski di umiliati e offesi, svidrigajlov di delitto e castigo e specialmente stavrogin, coprotagonista de i demoni; essi, immorali, corrotti e al limite del crimine, sono per\u00f2 destinati alla crisi personale e al suicidio. l'autore \u00e8 convinto che solo la fede cristiana possa attenuare il male presente nell'animo umani: \u00abuna volta ripudiato cristo, l'intelletto umano pu\u00f2 giungere a risultati stupefacenti\u00bb poich\u00e9 \u00abvivere senza dio \u00e8 un rompicapo e un tormento. l'uomo non pu\u00f2 vivere senza inginocchiarsi davanti a qualcosa. se l'uomo rifiuta dio, si inginocchia davanti ad un idolo. siamo tutti idolatri, non atei\u00bb. ne i fratelli karamazov uno dei personaggi, il tormentato iv\u00e0n karamazov, pronuncia - in un dialogo col fratello al\u00eb\u0161a che ha intrapreso la carriera religiosa - la celebre frase:\nai personaggi negativi si contrappongono personaggi vivi e sfaccettati o eroi complessi ma buoni come my\u0161kin de l'idiota, con alcuni lievi tratti biografici.\ndostoevskij \u00e8 definito \"artista del caos\" perch\u00e9 i suoi personaggi hanno sempre il carattere dell'eccezionalit\u00e0 e permettono di avanzare in concreto quei problemi (conflitto tra purezza e peccato, tra abbrutimento e bellezza, tra caos \u2013 appunto \u2013 e senso della vita) che la filosofia discute attraverso termini di puro concetto; sono concetti che dostoevskij incarna nei personaggi dei propri romanzi: quindi si comprende perch\u00e9 il grande scrittore russo sia reputato a tutti gli effetti non solo un autore di letteratura, ma anche un autore di filosofia contemporanea.\nin merito ai suoi personaggi, lo stesso dostoevskij scrive nel diario di uno scrittore: \u00abnon sapete che moltissime persone sono malate appunto della loro salute, cio\u00e8 di una smisurata sicurezza della propria normalit\u00e0, e perci\u00f2 stesso contagiate da una terribile presunzione, da una incosciente autoammirazione che talvolta arriva addirittura all\u2019infallibilit\u00e0? [\u2026] questi uomini pieni di salute non sono cos\u00ec sani come credono, ma, al contrario, sono molto malati e debbono curarsi\u00bb, dando cos\u00ec risposta a chi lo accusava d'essere interessato a soggetti con manifestazioni morbose della volont\u00e0.\n\n\n== opere ==\ndostoevskij scrisse quattordici romanzi e venti racconti. sono qui indicati i titoli italiani pi\u00f9 comuni.\n\n\n=== romanzi ===\ntra parentesi il titolo originale e la traslitterazione.\n\npovera gente (\u0431\u0435\u0434\u043d\u044b\u0435 \u043b\u044e\u0434\u0438, bednye ljudi), 1846.\nil sosia (\u0434\u0432\u043e\u0439\u043d\u0438\u043a, dvojnik), 1846.\nneto\u010dka nesvanova (\u043d\u0435\u0442\u043e\u0447\u043a\u0430 \u043d\u0435\u0437\u0432\u0430\u043d\u043e\u0432\u0430, neto\u010dka nezvanova), incompiuto, 1849.\nil villaggio di stepan\u010dikovo e i suoi abitanti (\u0441\u0435\u043b\u043e \u0441\u0442\u0435\u043f\u0430\u043d\u0447\u0438\u043a\u043e\u0432\u043e \u0438 \u0435\u0433\u043e \u043e\u0431\u0438\u0442\u0430\u0442\u0435\u043b\u0438, selo stepan\u010dikovo i ego obitateli), 1858.\nmemorie dalla casa dei morti (\u0437\u0430\u043f\u0438\u0441\u043a\u0438 \u0438\u0437 \u043c\u0451\u0440\u0442\u0432\u043e\u0433\u043e \u0434\u043e\u043c\u0430, zapiski iz m\u00ebrtvogo doma), 1861.\numiliati e offesi (\u0443\u043d\u0438\u0436\u0435\u043d\u043d\u044b\u0435 \u0438 \u043e\u0441\u043a\u043e\u0440\u0431\u043b\u0451\u043d\u043d\u044b\u0435, uni\u017eennye i oskorbl\u00ebnnye), 1861.\nmemorie dal sottosuolo (\u0437\u0430\u043f\u0438\u0441\u043a\u0438 \u0438\u0437 \u043f\u043e\u0434\u043f\u043e\u043b\u044c\u044f, zapiski iz podpol\u00b4ja), 1864.\nil giocatore (\u0438\u0433\u0440\u043e\u043a, igrok), 1866.\ndelitto e castigo (\u043f\u0440\u0435\u0441\u0442\u0443\u043f\u043b\u0435\u043d\u0438\u0435 \u0438 \u043d\u0430\u043a\u0430\u0437\u0430\u043d\u0438\u0435, prestuplenie i nakazanie), 1866.\nl'idiota (\u0438\u0434\u0438\u043e\u0442, idiot), 1869.\nl'eterno marito (\u0432\u0435\u0447\u043d\u044b\u0439 \u043c\u0443\u0436, ve\u010dnyj mu\u017e), 1870.\ni demoni (\u0431\u0435\u0441\u044b, besy), 1871.\nl'adolescente (\u043f\u043e\u0434\u0440\u043e\u0441\u0442\u043e\u043a, podrostok), 1875.\ni fratelli karamazov (\u0431\u0440\u0430\u0442\u044c\u044f \u043a\u0430\u0440\u0430\u043c\u0430\u0437\u043e\u0432\u044b, brat\u00b4ja karamazovy), 1878-1880.\n\n\n=== racconti ===\nromanzo in nove lettere (\u0440\u043e\u043c\u0430\u043d \u0432 \u0434\u0435\u0432\u044f\u0442\u0438 \u043f\u0438\u0441\u044c\u043c\u0430\u0445, roman v devjati pis'mach), 1845.\nil signor prochar\u010din (\u0433\u043e\u0441\u043f\u043e\u0434\u0438 \u043f\u0440\u043e\u0445\u0430\u0440\u0447\u0438\u043d, gospodin prochar\u010din), 1846.\nla padrona (\u0445\u043e\u0437\u044f\u0439\u043a\u0430, chozjajka), 1847.\npolzunkov (\u043f\u043e\u043b\u0437\u0443\u043d\u043a\u043e\u0432, polzunkov), 1848.\nun cuore debole (\u0441\u043b\u0430\u0431\u043e\u0435 \u0441\u0435\u0440\u0434\u0446\u0435, slaboe serdce), 1848.\nla moglie altrui e il marito sotto il letto (\u0447\u0443\u0436\u0430\u044f \u0436\u0435\u043d\u0430 \u0438 \u043c\u0443\u0436 \u043f\u043e\u0434 \u043a\u0440\u043e\u0432\u0430\u0442\u044c\u044e, \u010du\u017eaja \u017eena i mu\u017e pod krovat'ju), 1848.\nil ladro onesto (\u0447\u0435\u0441\u0442\u043d\u044b\u0439 \u0432\u043e\u0440, \u010destnyj vor), 1848.\nl'albero di natale e il matrimonio (\u0451\u043b\u043a\u0430 \u0438 \u0441\u0432\u0430\u0434\u044c\u0431\u0430, \u0451lka i svad'ba), 1848.\nle notti bianche (\u0431\u0435\u043b\u044b\u0435 \u043d\u043e\u0447\u0438, belye no\u010di), 1848.\nun piccolo eroe (\u043c\u0430\u043b\u0435\u043d\u044c\u043a\u0438\u0439 \u0433\u0435\u0440\u043e\u0439, malen'kij geroj), 1849.\nil sogno dello zio (\u0434\u044f\u0434\u044e\u0448\u043a\u0438\u043d \u0441\u043e\u043d, djadju\u0161kin son), 1859.\nuna brutta storia (\u0441\u043a\u0432\u0435\u0440\u043d\u044b\u0439 \u0430\u043d\u0435\u043a\u0434\u043e\u0442, skvernyj anekdot), 1862.\nil coccodrillo (\u043a\u0440\u043e\u043a\u043e\u0434\u0438\u043b, krokodil), 1865.\nbobok (\u0431\u043e\u0431\u043e\u043a, bobok), 1873.\nil bambino \"con la manina\". il bambino sull'albero di natale da ges\u00f9 (\u043c\u0430\u043b\u044c\u0447\u0438\u043a \u0443 \u0445\u0440\u0438\u0441\u0442\u0430 \u043d\u0430 \u0451\u043b\u043a\u0435, mal'\u010dik u christa na \u00eblke), 1876.\nil contadino marej (\u043c\u0443\u0436\u0438\u043a \u043c\u0430\u0440\u0435\u0439, mu\u017eik marej), 1876.\nla mite (\u043a\u0440\u043e\u0442\u043a\u0430\u044f, krotkaja), 1876.\nil sogno di un uomo ridicolo (\u0441\u043e\u043d \u0441\u043c\u0435\u0448\u043d\u043e\u0433\u043e \u0447\u0435\u043b\u043e\u0432\u0435\u043a\u0430, son sme\u0161nogo \u010deloveka), 1877.\nvlas (\u0432\u043b\u0430\u0441, vlas), 1877.\npiccoli quadretti (m\u0430\u043b\u0435\u043d\u044c\u043a\u0438\u0435 \u043a\u0430\u0440\u0442\u0438\u043d\u044b, malen'kie kartiny), 1877.\n\n\n=== raccolte di saggi ===\nnote invernali su impressioni estive (\u0437\u0438\u043c\u043d\u0438\u0435 \u0437\u0430\u043c\u0435\u0442\u043a\u0438 \u043e \u043b\u0435\u0442\u043d\u0438\u0445 \u0432\u043f\u0435\u0447\u0430\u0442\u043b\u0435\u043d\u0438\u044f\u0445, zimnie zametki o letnich vpe\u010datlenijach), 1863.\ndiario di uno scrittore (\u0434\u043d\u0435\u0432\u043d\u0438\u043a \u043f\u0438\u0441\u0430\u0442\u0435\u043b\u044f, dnevnik pisatelja), 1873\n\n\n=== altro ===\n dostoevskij inedito. quaderni e taccuini 1860-1881, traduzione di piero cazzola, tania gargiulo, anton maria raffo, sergio rinaldelli, a cura di lucio dal santo, firenze, vallecchi, 1980.\nlettere sulla creativit\u00e0, traduzione e cura di gianlorenzo pacini, collana uef. i classici n.2021, milano, feltrinelli, 1991, isbn 88-07-82021-8.\n un certo dostoevskij. biografia polifonica in lettere, diari, testimonianze, prefazione di paolo nori, a cura di pavel fokin, novara, utet, 2021, isbn 978-88-511-8562-6.\n\n\n== filmografia ==\ni romanzi di dostoevskij, e la sua stessa vita, sono stati rappresentati diverse volte in opere cinematografiche o televisive. di notevole interesse \u00e8 l'idiota di akira kurosawa, e sebbene la critica lo definisca \"uno dei pi\u00f9 grandi film mancati nella storia del cinema\", altrettanto unanimemente lo considera il miglior film dostoevskiano mai realizzato. di particolare interesse sono anche quattro notti di un sognatore di robert bresson, ispirato a le notti bianche, e 40.000 dollari per non morire di karel reisz, liberamente ispirato a il giocatore.\nanche il cinema indiano di bollywood ne ha tratto ispirazione con saawariya - la voce del destino.\nquella che segue \u00e8 una filmografia parziale dei film ispirati all'opera di dostoevskij.\n\n1920 \u2013 il principe idiota, di eugenio perego, da l'idiota\n1931 \u2013 il delitto karamazov (der m\u00f6rder dimitri karamasoff), di erich engels e fyodor otsep\n1934 \u2013 le notti bianche di san pietroburgo, o la tragedia di egor, di grigorij l'vovi\u010d ro\u0161al' e vera stroeva, da le notti bianche\n1935 \u2013 delitto e castigo (crime et ch\u00e2timent), di pierre chenal\n1935 \u2013 ho ucciso! (crime and punishment), di josef von sternberg, da delitto e castigo\n1946 \u2013 l'idiota (l'idiot), di georges lampin\n1946 \u2013 nathalie (l'homme au chapeau rond), di pierre billon, da l'eterno marito\n1947 \u2013 i fratelli karamazoff, di giacomo gentilomo\n1951 \u2013 l'idiota (hakuchi), di akira kurosawa\n1951 \u2013 delitto e castigo (crimen y castigo), di fernando de fuentes\n1956 \u2013 la febbre del delitto, o i peccatori guardano il cielo (crime et ch\u00e2timent), di georges lampin, da delitto e castigo\n1957 \u2013 le notti bianche, di luchino visconti\n1958 \u2013 karamazov (the brothers karamazov), di richard brooks\n1958 \u2013 il giocatore (le joueur), di claude autant-lara\n1959 \u2013 l'idiota, miniserie di giacomo vaccari\n1963 \u2013 delitto e castigo [miniserie], di anton giulio majano\n1965 \u2013 il giocatore [miniserie], di edmo fenoglio\n1968 \u2013 il sosia (partner), di bernardo bertolucci\n1969 \u2013 i fratelli karamazov (sceneggiato televisivo), di sandro bolchi\n1969 \u2013 i fratelli karamazov (bratja karamazovy), di kirill lavrov e ivan pyrev\n1969 \u2013 cos\u00ec bella cos\u00ec dolce (une femme douce), di robert bresson, da la mite\n1971 \u2013 i demoni (miniserie), di sandro bolchi\n1971 \u2013 quattro notti di un sognatore (quatre nuits d'un r\u00eaveur), di robert bresson, da le notti bianche\n1974 \u2013 40.000 dollari per non morire (the gambler), di karel reisz, da il giocatore.\n1983 \u2013 delitto e castigo (rikos ja rangaistus), di aki kaurism\u00e4ki\n1984 \u2013 il contemporaneo (aikalainen), di timo linnasalo, da memorie dal sottosuolo\n1985 \u2013 amore balordo (l'amour braque), di andrzej \u017cu\u0142awski, da \"l'idiota\"\n1988 \u2013 dostoevskij \u2013 i demoni (les poss\u00e9d\u00e9s), di andrzej wajda\n1990 \u2013 la vendetta di una donna (la vengeance d'une femme), di jacques doillon, da la mite\n1991 \u2013 umiliati e offesi (uni\u017eennye i oskorbl\u00ebnnye), di andrei eshpaj\n1994 \u2013 pagine sommesse (tichie stranitsy), di aleksandr sokurov\n1999 \u2013 il ritorno dell'idiota (n\u00e1vrat idiota), di sasa gedeon\n2007 \u2013 saawariya - la voce del destino, di sanjay leela bhansali, da le notti bianche\n2013 \u2013 the double, di richard aoyade\n\n\n=== film biografici ===\n1949 \u2013 il grande peccatore (the great sinner), di robert siodmak, con gregory peck nel ruolo di dostoevskij\n2008 \u2013 i demoni di san pietroburgo (i demoni di san pietroburgo), di giuliano montaldo\n\n\n=== citazioni ===\n\n1960 \u2013 rocco e i suoi fratelli, di luchino visconti. il regista ha citato il romanzo l'idiota fra le fonti d'ispirazione del suo film.\n1969 \u2013 la caduta degli dei, di luchino visconti. il personaggio di martin von essenbeck ripercorre le vicende di nikolas stavrogin de i demoni.\n1975 \u2013 amore e guerra (love and death), di woody allen. varie citazioni dai romanzi di dostoevskij.\n1991 \u2013 la divina commedia (a divina com\u00e9dia), di manoel de oliveira. le vicende di alcuni personaggi si rifanno a delitto e castigo ed a i fratelli karamazov.\n2005 \u2013 match point di woody allen. viene citato il romanzo delitto e castigo non solo come libro ma anche come contenuto della trama del film.\n2010 \u2013 il cigno nero di darren aronofsky. in una intervista, il regista del film ha dichiarato di aver letto e di aver preso spunto dal libro il sosia: anche la protagonista del film nina seyers, interpretata dalla vincitrice del premio oscar natalie portman, impazzisce perdendo il senso della distinzione tra realt\u00e0 e allucinazione, a causa di una personificazione del proprio lato oscuro, incarnato da una immagine mentale di se stessa.\n\n\n== musica ==\ndostoevskij \u00e8 citato (erroneamente, come michele dostojewskij) nel testo della canzone il siero di strokomogoloff, scritto da leo chiosso su musica di fred buscaglione, portata al successo in italia dallo stesso buscaglione alla fine degli anni cinquanta.\ngiocando sull'assonanza con strokomogoloff, chiosso us\u00f2 come testimonial del siero diversi personaggi russi sufficientemente noti al pubblico italiano dell'epoca: oltre a dostoevskij, michele strogoff, nikolaj rimskij-korsakov, serge voronoff. il brano elenca scherzosamente le molteplici propriet\u00e0 di una pozione portentosa in grado di risolvere non solo i problemi di salute e i difetti estetici, ma anche i guai d'amore e la mancanza d'ispirazione degli artisti: sarebbe stata una massiccia assunzione di siero ad aver stimolato il romanziere a scrivere i fratelli karamazov. dostoevskij \u00e8 anche il titolo di una canzone del cantautore massimo bubola.\nforse la pi\u00f9 importante traduzione musicale \u00e8 da una casa di morti di leo\u0161 jan\u00e1\u010dek (1854-1928), dalle memorie da una casa di morti di f\u00ebdor dostoevskij del 1928.\nseguirono heinrich sutermeister, compositore svizzero, con raskolnikov, tratto da delitto e castigo nel 1948, e luciano chailly, compositore ferrarese, con l'idiota, opera in tre atti su libretto di gilberto loverso, eseguita nel 1970 al teatro dell'opera di roma.\n\n\n== note ==\n\n\n== bibliografia ==\n\nper le notizie biografiche le fonti sono i seguenti testi:\n\nle memorie della moglie: anna grigor'evna dostoevskaja, dostojewski marito, traduzione di anna milazzo lipschutz, bompiani, milano 1939.\nla biografia di leonid petrovi\u010d grossman, \u017eizn\u00b4 i trudy f. m. dostoevskogo, vita e opere di f\u00ebdor michajlovi\u010d dostoevskij, scritta nel 1935, pubblicata nel 1962, e tradotta in italiano nel 1968 col titolo dostoevskij, a cura di antonella d'amelia, savelli, roma 1968; successivamente da garzanti, milano 1977.\nevel gasparini, dostoevskij e il delitto, montuoro, milano 1946.\nremo cantoni, crisi dell'uomo: il pensiero di dostoevskij, arnoldo mondadori, milano 1948.\nfausto malcovati, introduzione a dostoevskij, editore laterza, bari 1995.\nluigi pareyson, dostoevskij. filosofia, romanzo ed esperienza religiosa, einaudi, torino 1993.\nnikolaj berdjaev, la concezione di dostoevskij, traduzione di b. del re, einaudi, torino 2002.\nmichail bachtin, dostoevskij. poetica e stilistica, traduzione di giuseppe garritano, einaudi, torino 1968.\nchiara fera, il libro invisibile di pietro citati. racconto di un'analisi, rubbettino, 2018. (su dostoevskij i seguenti capitoli: \"fedor dostoevskij: una narrazione critico-biografica\"; \"gli anni di delitto e castigo\"; \"gli anni delle memorie del sottosuolo\"; \"gli anni dei dem\u00f2ni\").\nvincenzo rizzo, dostoevskij. la salvezza in scena, jaca book, milano 2021.\nigor sibaldi, il coraggio di essere idiota. la felicit\u00e0 secondo dostoevskij, mondadori, milano 2017.\ndelitto e castigo di bogomolov. diario di viaggio verso una messinscena dostoevskijana di marzio badal\u00ec, bologna, cue press, 2017. isbn 9788899737436.\nprospettiva dostoevskij. gli spettacoli della compagnia i demoni di alberto oliva, mino manni e serena lietti, bologna, cue press, 2019. isbn 9788899737566.\n\n\n== voci correlate ==\nnichilismo\nantieroe\nstoltezza in cristo\nviktor ivanovi\u010d nesmelov\nil grande inquisitore (i fratelli karamazov)\n\n\n== altri progetti ==\n\n wikisource contiene una pagina dedicata a f\u00ebdor dostoevskij\n wikisource contiene una pagina in lingua russa dedicata a f\u00ebdor dostoevskij\n wikiquote contiene citazioni di o su f\u00ebdor dostoevskij\n wikimedia commons contiene immagini o altri file su f\u00ebdor dostoevskij\n\n\n== collegamenti esterni ==\n\n(ru) sito ufficiale, su fedordostoevsky.ru. \n dostoevskij, f\u00ebdor michajlovi\u010d, su treccani.it \u2013 enciclopedie on line, istituto dell'enciclopedia italiana. \n ettore lo gatto, dostoevskij], fedor michajlovi\u010d, in enciclopedia italiana, istituto dell'enciclopedia italiana, 1932. \n dostoevskij, f\u00ebdor michajlovi\u010d, in dizionario di filosofia, istituto dell'enciclopedia italiana, 2009. \n dostoevskij, f\u00ebdor michajlovi\u010d, su sapere.it, de agostini. \n(it, de, fr) f\u00ebdor dostoevskij, su hls-dhs-dss.ch, dizionario storico della svizzera. \n(en) gary saul morson, fyodor dostoyevsky, su enciclopedia britannica, encyclop\u00e6dia britannica, inc. \n f\u00ebdor dostoevskij, su beweb, conferenza episcopale italiana. \n opere di f\u00ebdor dostoevskij, su liber liber. \n opere di f\u00ebdor dostoevskij / f\u00ebdor dostoevskij (altra versione) / f\u00ebdor dostoevskij (altra versione) / f\u00ebdor dostoevskij (altra versione) / f\u00ebdor dostoevskij (altra versione), su openmlol, horizons unlimited srl. \n(en) opere di f\u00ebdor dostoevskij, su open library, internet archive. \n(en) opere di f\u00ebdor dostoevskij, su progetto gutenberg. \n(en) audiolibri di f\u00ebdor dostoevskij, su librivox. \n(en) opere riguardanti f\u00ebdor dostoevskij, su open library, internet archive. \n(en) bibliografia di f\u00ebdor dostoevskij, su internet speculative fiction database, al von ruff. \n(en) fyodor dostoyevsky, su goodreads. \n bibliografia italiana di f\u00ebdor dostoevskij, su catalogo vegetti della letteratura fantastica, fantascienza.com. \n f\u00ebdor dostoevskij, in archivio storico ricordi, ricordi & c.. \n(en) f\u00ebdor dostoevskij, su myanimelist. \n f\u00ebdor dostoevskij, su mymovies.it, mo-net srl. \n(en) f\u00ebdor dostoevskij, su imdb, imdb.com. \n(en) f\u00ebdor dostoevskij, su allmovie, all media network. \n(en) fyodor mikhaylovitch dostoyevsky / theodore dostoyevsky, su internet broadway database, the broadway league. \n(de, en) f\u00ebdor dostoevskij, su filmportal.de."