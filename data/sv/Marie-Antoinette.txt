"maria antonia josepha johanna von habsburg-lothringen av \u00f6sterrike, vanligtvis k\u00e4nd under sitt franska tilltalsnamn marie-antoinette, f\u00f6dd 2 november 1755 i wien, d\u00f6d 16 oktober 1793 i paris (avr\u00e4ttad), var drottning av frankrike och navarra fr\u00e5n 1774 till 1792.  hon var fr\u00e5n 1770 gift med kung ludvig xvi av frankrike. av sina fiender betraktades marie-antoinette som en symbol f\u00f6r de privilegierade klassernas sl\u00f6seri p\u00e5 de underprivilegierades bekostnad och avr\u00e4ttades med giljotin under franska revolutionen d\u00f6md f\u00f6r h\u00f6gf\u00f6rr\u00e4deri. hon \u00e4r en kontroversiell historisk gestalt som har skildrats i m\u00e4ngder av pj\u00e4ser, filmer och b\u00f6cker.\natt marie-antoinette skulle ha yttrat den ber\u00f6mda frasen \"l\u00e5t dem \u00e4ta kakor\" \u00e4r inkorrekt, d\u00e5 denna anekdot var k\u00e4nd l\u00e5ngt f\u00f6re hennes f\u00f6delse och upprepades om flera andra kvinnor under 1700-talet.\n\n\n== biografi ==\n\n\n=== barndom ===\nmarie-antoinette var dotter och n\u00e4st yngsta barn till den regerande kejsarinnan maria teresia av \u00f6sterrike och hennes make frans av lothringen, tysk-romersk kejsare. maria teresias barn uppfostrades parvis efter k\u00f6n och \u00e5lder, och marie-antoinette ska ha st\u00e5tt s\u00e4rskilt n\u00e4ra sin syster maria karolina: de fick charlotte och louise av hessen-darmstadt som lekkamrater, och marie-antoinette brevv\u00e4xlande sedan hela sitt liv med dessa. de tillbringade vintrarna i wien och somrarna p\u00e5 sch\u00f6nbrunn, och uppfostrades tillsammans under \u00f6verinseende av sin guvernant grevinnan brandeis, som beskrivs som eftergiven. maria teresia mottog regelbundna rapporter om deras h\u00e4lsa, men tr\u00e4ffade dem normalt sett enbart en g\u00e5ng per vecka. \nmarie-antoinette fick en bristf\u00e4llig utbildning. maria teresias uppfattning var att hennes d\u00f6ttrar inte var i behov av undervisning i akademiska \u00e4mnen eftersom deras uppgift var att bli representativa furstegem\u00e5ler, och hennes huvudinstruktion var att hennes d\u00f6ttrar skulle l\u00e4ra sig lydnad framf\u00f6r allt. de mottog i stort sett den bildning som var normen f\u00f6r \u00f6verklassd\u00f6ttrar vid denna tid och undervisades i musik, dans och konversation. i marie-antoinettes fall hade hon dessutom f\u00f6rsummat \u00e4ven de studier hon trots allt fick, d\u00e5 hennes f\u00f6rsta guvernant, grevinnan brandeis, ska ha sk\u00e4mt bort henne utan att tvinga henne att l\u00e4ra sig, m\u00f6jligen f\u00f6r att undg\u00e5 bannor fr\u00e5n maria teresia. d\u00e5 hennes \u00e4ktenskap arrangerades, uppt\u00e4cktes det att marie-antoinette knappt kunde skriva ens p\u00e5 tyska spr\u00e5ket, och hon visade heller inget intresse f\u00f6r att l\u00e4ra sig mer. hennes mor engagerade en rad f\u00f6rstklassiga l\u00e4rare \u00e5t henne f\u00f6r att f\u00f6rb\u00e4ttra situationen; hon hade bland annat metastasio till musikl\u00e4rare och christoph willibald gluck som s\u00e5ngl\u00e4rare. hennes l\u00e4rare beskrev henne som i grunden intelligent och med f\u00f6rm\u00e5gan att snabbt f\u00f6rst\u00e5 de flesta \u00e4mnen, men f\u00f6rklarade att hon trots detta inte n\u00e5dde n\u00e5gon framg\u00e5ng eftersom hon saknade intresse f\u00f6r studier, och hon ska under hela sitt liv ha saknat intresse f\u00f6r att l\u00e4sa. d\u00e4remot l\u00e4rde hon sig snabbt tala felfri franska, upptr\u00e4da enligt etiketten och dansa och beskrevs som vacker och charmerande, egenskaper som ans\u00e5gs viktigare vid det franska hovet \u00e4n bildning, vilket gjorde att hennes brist p\u00e5 bildning inte ans\u00e5gs vara ett problem. \n\n\n=== gifterm\u00e5l ===\nhennes \u00e4ktenskap arrangerades av modern som ett politiskt resonemangsparti. det skulle symbolisera och bef\u00e4sta alliansen mellan frankrike och \u00f6sterrike som sl\u00f6ts i den s\u00e5 kallade diplomatiska revolutionen fr\u00e5n \u00e5r 1756. maria teresia hade l\u00e4nge planer p\u00e5 att gifta bort sina d\u00f6ttrar med bourbon-\u00e4ttens dynastier i frankrike, neapel och parma, och initialt hade det varit marie-antoinettes syster maria karolina som skulle gifta sig med frankrikes kronprins (eftersom ludvig xv var hennes gudfar), medan maria elisabeth skulle gifta sig med ludvig xv sj\u00e4lv och maria josefa med ferdinand av neapel. \u00e5r 1767 avled dock maria josefa i smittkoppor, maria elisabet diskvalificerades n\u00e4r hennes hy f\u00f6rst\u00f6rdes av smittkopporna, maria karolina fick ta maria josefas plats som brud till kungen av neapel medan maria amalia valdes ut till hertigen av parma, och d\u00e4rmed \u00e5terstod genom denna kedjereaktion pl\u00f6tsligt bara maria antonia som kandidat f\u00f6r det \"franska \u00e4ktenskapet\". \u00e5r 1769 blev partiet slutgiltigt best\u00e4mt, och 7 februari 1770 framf\u00f6rdes ett formellt frieri av frankrikes kung via hans ambassad\u00f6r f\u00f6r hans sonson kronprinsens v\u00e4gnar, och accepterades av maria teresa \u00e5 hennes dotters v\u00e4gnar. sj\u00e4lva br\u00f6llopet tog l\u00e5ng tid att arrangera p\u00e5 grund av att ceremonierna m\u00e5ste utformas p\u00e5 ett s\u00e4tt som framst\u00e4llde b\u00e5da riken som j\u00e4mb\u00f6rdiga. \n\nden f\u00f6rsta vigselceremonin \u00e4gde rum 19 april 1770 i augustinerkyrkan i wien, f\u00f6re hennes avresa till frankrike. i samband med det avsade hon sig formellt sin arvsr\u00e4tt till sin mors tron. den 7 maj vid strasbourg \u00f6verl\u00e4mnades marie-antoinette i en h\u00f6gtidlig ceremoni till sin franska hovstat under ledning av greve de noailles. vid gr\u00e4nsen mellan det tysk-romerska riket och frankrike hade en tillf\u00e4llig paviljong med tre salar uppf\u00f6rts p\u00e5 en \u00f6 i gr\u00e4nsfloden rhen, d\u00e4r det mittersta rummet var neutralt territorium, medan ena rummet symboliserade \u00f6sterrike, och det andra frankrike. marie-antoinette skulle som en symbolisk gest till sitt byte av medborgarskap ta av sig sina \u00f6sterrikiska kl\u00e4der i det f\u00f6rsta rummet, ta adj\u00f6 av sitt \u00f6sterrikiska f\u00f6lje, och sedan g\u00e5 naken \u00f6ver till det franska rummet, d\u00e4r hon fick m\u00f6ta sitt nya franska f\u00f6lje, och ikl\u00e4das franska kl\u00e4der.  den h\u00e4r scenen \u00e4r ber\u00f6md, och incidenten n\u00e4r marie-antoinette en stund ska ha tappat beh\u00e4rskningen, brustit i gr\u00e5t och kastat sig i armarna p\u00e5 sin \u00f6verhovm\u00e4starinna grevinnan de noailles har ofta skildrats. efter detta avreste hon med sitt nya franska f\u00f6lje in i frankrike till skogen vid compi\u00e8gne, d\u00e4r hon 14 maj presenterades f\u00f6r den franska kungafamiljen, d\u00e4ribland sin blivande make kronprinsen. hennes blivande makes farfar ludvig xv ska ha blivit f\u00f6rtjust i henne vid deras f\u00f6rsta m\u00f6te.    \n\nden andra vigselceremonin \u00e4gde rum i slottet i versailles den 16 maj 1770 med frankrikes tronf\u00f6ljare, den blivande kung ludvig xvi av frankrike. eftersom frankrikes drottning marie leszczy\u0144ska redan var d\u00f6d, blev marie-antoinette som kronprinsessa, dauphine, hovets \"f\u00f6rsta dam\" redan fr\u00e5n b\u00f6rjan.\n\n\n=== kronprinsessa ===\nmarie-antoinette beskrivs som s\u00f6t, impulsiv och lekfull, och gjorde initialt succ\u00e9 med sin sk\u00f6nhet och charm. hon stod i regelbunden brevkontakt med sin mor, och \u00f6sterrikes s\u00e4ndebud florimond claude de mercy-argenteau fungerade p\u00e5 moderns \u00f6nskan som hennes st\u00f6d och r\u00e5dgivare. mercy s\u00e4nde ocks\u00e5 regelbundna rapporter till maria teresia om hennes dotter och p\u00e5verkade p\u00e5 hennes \u00f6nskan marie-antoinette i enlighet med \u00f6sterrikes behov och riktlinjer, n\u00e5got som under denna tid var ett normalt f\u00f6rfarande.\nmarie-antoinette trivdes till en b\u00f6rjan mindre v\u00e4l vid det franska hovet. hon uppmanades av sin mor och dennas ambassad\u00f6r mercy att anpassa sig till kungens och det franska hovets krav, bete sig med v\u00e4rdighet och f\u00f6rb\u00e4ttra relationen med maken, krav som samtliga var sv\u00e5ra f\u00f6r henne att uppfylla. hon tyckte illa om den strikta hovetiketten, som p\u00e5tvingades henne av fr\u00e4mst hennes premi\u00e8re dame d'honneur grevinnan de noailles, som hon gav \u00f6knamnet \"madame etiquette\". socialt gjorde hon succ\u00e9 och blev omtyckt av kungen och sin makens br\u00f6der och sv\u00e4gerskor, men hennes oh\u00e4mmade upptr\u00e4dande, d\u00e5 hon under den f\u00f6rsta tiden lekte barnlekar med makens br\u00f6der och \u00e4ven med barn tillh\u00f6riga hovpersonalen, kritiserades skarpt av \"madame etiquette\" s\u00e5som kr\u00e4nkande av en kronprinsessas st\u00e4llning och v\u00e4rdighet. \nredan vid sin ankomst bem\u00f6ttes hon av misst\u00e4nksamhet fr\u00e5n den anti-\u00f6sterrikiska falangen vid hovet, som hade ogillat den fransk-\u00f6sterrikiska alliansen och d\u00e4rmed \u00e4ven hennes \u00e4ktenskap. detta parti leddes inom makens familj av hans fastrar, kungens d\u00f6ttrar: ad\u00e9la\u00efde, victoire och sophie.\u00e5r 1772 f\u00f6rorsakade hon en mindre diplomatisk kris mellan frankrike och \u00f6sterrike d\u00e5 hon, p\u00e5verkad av sin makes fastrar, de s\u00e5 kallade mesdames ad\u00e9la\u00efde, victoire och sophie, v\u00e4grade att h\u00e4lsa p\u00e5 kungens m\u00e4tress madame du barry, som av rangsk\u00e4l inte kunde tilltala henne f\u00f6rst.  detta togs mycket illa upp av ludvig xv och var n\u00e4ra att f\u00f6rorsaka en allvarlig diplomatisk kris mellan frankrike och \u00f6sterrike, som just d\u00e5 beh\u00f6vde frankrikes neutralitet under polens f\u00f6rsta delning.  hon tvingades till slut av modern och \u00f6sterrikes ambassad\u00f6r att ge efter f\u00f6r diplomatins skull, och utv\u00e4xla en fras med madame du barry. marie-antoinette br\u00f6t i samband med detta med makens fastrar.marie-antoinette gjorde sitt f\u00f6rsta bes\u00f6k i paris f\u00f6rst 1773, tre \u00e5r efter sin ankomst till frankrike, och gjorde d\u00e4r en stormande succ\u00e9 n\u00e4r hon officiellt v\u00e4lkomnades av staden. det hela f\u00f6rvandlades dock till en omtalad tragedi, n\u00e4r hundratals personer trampades till d\u00f6ds i tr\u00e4ngseln.\n\n\n==== \u00e4ktenskapligt samliv ====\nhennes mest betydelsefulla problem var det \u00e4ktenskapliga. ludvig stod sina fastrar n\u00e4ra, vilka var k\u00e4nda f\u00f6r att ogilla hans p\u00e5tvingade \u00e4ktenskap med en \u00f6sterrikisk prinsessa. han visade inget intresse f\u00f6r sin blivande gem\u00e5l vid deras f\u00f6rsta m\u00f6te och han fortsatte att bete sig reserverat mot henne under de f\u00f6rsta \u00e5ren. \u00e4ktenskapet blev inte s\u00e5 kallat fullbordat under br\u00f6llopsnatten och heller inte under de f\u00f6rsta sju \u00e5ren av hennes \u00e4ktenskap. detta ans\u00e5gs inte vara en privatsak utan ett politiskt faktum som p\u00e5verkade tronf\u00f6ljden och som d\u00e4rf\u00f6r inkluderades i de utl\u00e4ndska s\u00e4ndebudens rapporter. ett ofullbordat \u00e4ktenskap innebar en avsaknad av tronarvinge, och dessutom var det enligt den tidens lag inte ett lagligt \u00e4ktenskap utan ett som kunde uppl\u00f6sas. f\u00f6r b\u00e5de ludvig xv och hennes mor maria teresia var fr\u00e5gan allvarlig, och med tiden utsattes hon f\u00f6r en allt h\u00e5rdare press p\u00e5 grund av detta. felet ans\u00e5gs dock fr\u00e4mst bero p\u00e5 hennes make. olika teorier har lagts fram till vad som var orsaken, och den vanligaste \u00e4r att ludvig led av f\u00f6r tr\u00e5ng f\u00f6rhud (phimosis), vilket gjorde det om\u00f6jligt f\u00f6r honom att genomf\u00f6ra samlag. relationen mellan makarna ska dock efterhand ha mognat i en mer f\u00f6rtrolig v\u00e4nskapsrelation.\n\n\n=== drottning ===\n\u00e5r 1774 avled ludvig xv och eftertr\u00e4ddes av ludvig xvi, och marie-antoinette blev d\u00e4rmed frankrikes drottning efter sin makes tronbestigning. hon n\u00e4rvarade kl\u00e4dd i kr\u00f6ningsdr\u00e4kt vid makens kr\u00f6ning i reims, men blev sj\u00e4lv inte kr\u00f6nt, eftersom drottningkr\u00f6ningar hade fallit ur bruk i frankrike sedan kr\u00f6ningen av maria av medici \u00e5r 1610.  \nmarie-antoinette var initialt en popul\u00e4r drottning. hon var under sin f\u00f6rsta tid relativt ok\u00e4nd f\u00f6r den stora allm\u00e4nheten, och flera historier ber\u00e4ttades om pittoreska scener som illustrerade hennes sk\u00f6nhet, omt\u00e4nksamhet och tillgivenheten mellan kungaparet. marie-antoinette beskrivs som vacker och elegant, och med en naturlig v\u00e4rdighet och grace som gjorde ett imponerande intryck i offentliga sammanhang. i privata sammanhang beskrivs hon som livlig, lekfull och n\u00f6jeslysten, och med ett charmerande s\u00e4tt mot de hon tyckte om. hon beskrevs dock ocks\u00e5 som rastl\u00f6s och l\u00e4ttsinnig, utan n\u00e5got intresse att l\u00e4sa en bok till slut och med f\u00f6rm\u00e5gan att st\u00f6ta bort folk genom sitt s\u00e4tt att visa reservation mot dem hon inte k\u00e4nde v\u00e4l, n\u00e5got som ofta uppfattades som h\u00f6gf\u00e4rd. efter halsbandsprocessen (1785) beskrivs hon oftare som allvarligt lagd. \n\n\n==== intressen ====\nludvig xvi gav efter sin trontilltr\u00e4de det lilla lustslottet petit trianon i g\u00e5va till marie-antoinette. slottet blev hennes privata egendom, d\u00e4r hon slappnade av fr\u00e5n den formella hovetikett hon alltid hade ogillat, och d\u00e4r hon umgicks informellt med en exklusiv krets av n\u00e4ra v\u00e4nner kallad soci\u00e9t\u00e9 particuli\u00e8re de la reine snarare \u00e4n de hovfunktion\u00e4rer som valts ut \u00e5t henne genom sin rang, och dit inte ens kungen \u00e4gde tilltr\u00e4de utan inbjudan. i trianon, och den natursk\u00f6na park som anlades runtomkring, skedde allting p\u00e5 drottningens order - par ordre de la reine - snarare \u00e4n kungens, och vakter var kl\u00e4dda i drottningens livr\u00e9 i r\u00f6tt och silver snarare \u00e4n kungens, som i det stora slottet. i och omkring trianon kom marie-antoinette med tiden att tillbringa alltmer av sin tid, och \u00e4gna sig \u00e5t umg\u00e4nge och amat\u00f6rteater, och s\u00e5 sm\u00e5ningom \u00e4ven hameau de la reine, en konstgjord bondby, d\u00e4r hon och hennes v\u00e4nner lekte herdar. marie-antoinette kom snart att bli impopul\u00e4r inom hovadeln p\u00e5 grund av trianon. det faktum att hon valde v\u00e4nner efter personlig charm snarare \u00e4n rang bidrog till avund inom hovet, och hennes s\u00e4tt att s\u00e5 ofta hon kunde dra sig undan fr\u00e5n hovet gjorde ocks\u00e5 att hovlivet misskrediterades hos adeln.  hennes gynnande av favoriter bidrog till hennes impopularitet \u00e4ven inom hovkretsar, d\u00e4r favoriserandet v\u00e4ckte avundsjuka och f\u00f6rorsakade skvaller. detta missn\u00f6je skapade en adlig opposition som fick en samlingspunkt hos kungens fastrar, och det spreds tidigt ut skandalhistorier om drottningen och hennes krets av gunstlingar p\u00e5 trianon.   \nbland drottningens krets av gunstlingar ingick f\u00f6rst prinsessan de lamballe, f\u00f6r vars skull hon \u00e5terinf\u00f6rde surintendante de la maison de la reine, ett kostsamt hov\u00e4mbete som skulle g\u00f6ra det m\u00f6jligt f\u00f6r denna att alltid vistas vid hovet, och d\u00e4refter den ber\u00f6mda yolande de polignac, som utn\u00e4mndes till guvernant till frankrikes barn och kom att bli hatad i hela frankrike p\u00e5 grund av alla de personliga f\u00f6rdelar, \u00e4mbeten och g\u00e5vor, som hon och hennes sl\u00e4ktingar och v\u00e4nner fick av kungen genom drottningen. polignac kom fr\u00e5n 1775 och \u00f6ver tio \u00e5r fram\u00e5t ha ett avg\u00f6rande inflytande \u00f6ver marie-antoinette, och hennes privata umg\u00e4ngeskrets p\u00e5 trianon dominerades s\u00e5 av polignacs v\u00e4nner och sl\u00e4ktingar att det, f\u00f6rutom soci\u00e9t\u00e9 particuli\u00e8re de la reine, \u00e4ven kom att kallas la soci\u00e9t\u00e9 polignac.\nmarie-antoinette kom efter att hon blev drottning snart att bli omtalad f\u00f6r sl\u00f6seriet kring sitt personliga lyxliv. mode kom att bli ett av hennes huvudintressen. prinsessan de lamballe hade presenterat henne f\u00f6r modeskaparen rose bertin, och hennes intresse f\u00f6r kl\u00e4der kom snart att g\u00f6ra henne till en modef\u00f6rebild i hela europa. hon ska ha diskuterat nya modeller med bertin, som sedan lanserade dem genom att s\u00e4nda modedockor till europas hov kl\u00e4dda i senaste modet, modeller som sedan kopierades runtom i europa. tillsammans med l\u00e9onard auti\u00e9 lanserade hon ocks\u00e5 de h\u00f6ga, vitpudrade pouf-frisyrerna, som kom att bli s\u00e5 ber\u00f6mda och k\u00e4nnetecknande f\u00f6r sin tids mode. hennes n\u00f6jesliv, som inbegrep illegalt hasardspel och h\u00e4stkappl\u00f6pningar, f\u00f6r vilka hon introducerats av prinsessan de gu\u00e9men\u00e9e och greven av artois, och anonyma bes\u00f6k p\u00e5 offentliga maskeradbaler p\u00e5 operan i paris, ans\u00e5gs chockerande och f\u00f6rskaffade henne spelskulder. p\u00e5 grund av sina enorma utgifter anklagades hon i vida kretsar f\u00f6r sl\u00f6seri. det f\u00f6rekom dock inga f\u00f6rs\u00f6k att g\u00f6ra henne medveten om ekonomin, d\u00e5 s\u00e5v\u00e4l kungen som finansminister charles alexandre de calonne utan protester betalade hennes utgifter, trots att frankrikes statskassa sedan deltagandet i det amerikanska frihetskriget hade blivit alltmer anstr\u00e4ngd och blivit beroende av l\u00e5n.\n\n\n==== familjeliv ====\nefter makens tronbestigning blev fr\u00e5gan om det ofullbordade \u00e4ktenskapet alltmer pressande, och tilldrog sig alltmer allm\u00e4nhetens uppm\u00e4rksamhet. detta gjorde hennes st\u00e4llning inf\u00f6r allm\u00e4nheten sv\u00e5r, d\u00e5 ett ofullbordat \u00e4ktenskap inte var giltigt enligt lagen, och en drottnings fr\u00e4msta uppgift var att f\u00f6da en tronarvinge. skulden lades p\u00e5 hennes make, och det gick rykten om att hon var otrogen f\u00f6r att kompensera sig sexuellt. f\u00f6r att l\u00f6sa problemet mottog hon 1777 ett bes\u00f6k fr\u00e5n sin bror, josef ii, som fick agera medlare. en ofta diskuterad teori \u00e4r att ludvig ska ha lidit av phimosis (tr\u00e5ng f\u00f6rhud), och att han \u00e5tg\u00e4rdade denna med en operation. p\u00e5st\u00e5endet att han tros ha lidit av tr\u00e5ng f\u00f6rhud finns i flera k\u00e4llor, men att detta opererades verkar fr\u00e4mst vara h\u00e4mtat fr\u00e5n stefan zweigs biografi fr\u00e5n 1932 om marie antoinette. de flesta moderna historiker h\u00e4vdar att han inte genomgick n\u00e5gon operation.  \u00e4ktenskapet fullbordades i augusti 1777.\u00e5r 1778 f\u00f6dde hon sitt f\u00f6rsta barn, dottern marie theresia charlotte; efter henne f\u00f6ddes ludvig josef den 22 oktober 1781, ludvig charles (ludvig xvii) 1785 och sophie helene 1786. hon adopterade ocks\u00e5 fyra barn, bland dem ernestine de lambriquet. relationen till maken blev efter den sexuella fullbordan b\u00e4ttre, och utvecklades till en harmonisk och \u00f6msesidigt tolerant v\u00e4nskapsrelation. marie-antoinette hade fr\u00e5n cirka 1783 och fram\u00e5t en n\u00e4ra relation med den svenske greven och diplomaten axel von fersen den yngre, som av kvarl\u00e4mnade korrespondens att d\u00f6ma var en romantisk relation. det har f\u00f6rekommit m\u00e5nga olika teorier om huruvida denna relation \u00e4ven var sexuell, och om huruvida axel von fersen var far till hennes tv\u00e5 yngsta barn ludvig charles och sophie. det \u00e4r om\u00f6jligt att bed\u00f6ma huruvida denna relation fullbordades fysiskt, eller om det var en enbart platonisk och aldrig sexuellt fullbordad k\u00e4rleksrelation, och fr\u00e5gan \u00e4r omdebatterad och kontroversiell.  motstridiga uppgifter och uppfattningar om detta, fr\u00e5n b\u00e5de v\u00e4nner och fiender och neutralt inst\u00e4llda personer, f\u00f6rekom redan under marie-antoinettes livstid, och \u00e4r fortsatt f\u00f6rem\u00e5l f\u00f6r spekulation.\n\n\n==== halsbandsprocessen ====\n\u00e5r 1785 \u00e4gde den s\u00e5 kallade halsbandsprocessen rum, vilket kom att bli en v\u00e4ndpunkt i marie-antoinettes liv. marie antoinette anklagades f\u00f6r att ha k\u00f6pt ett dyrbart diamanthalsband utan att betala f\u00f6r det under f\u00f6rmedling av kardinal louis de rohan. bakgrunden var att hennes namnteckning hade f\u00f6rfalskats av en svindlare, jeanne de valois-saint-r\u00e9my, som sedan hade svindlat kardinalen och stulit halsbandet fr\u00e5n f\u00f6rs\u00e4ljaren, men det hela utvecklades till en betydande skandal, vilket starkt bidrog till det v\u00e4xande animositeten mot henne personligen. adeln st\u00e4llde sig p\u00e5 kardinalens sida mot drottningen, och allm\u00e4nheten v\u00e4grade tro p\u00e5 hennes oskuld utan s\u00e5g ist\u00e4llet hela aff\u00e4ren som ett prov p\u00e5 hennes sl\u00f6seri och monarkins korruption. efter detta blev hon ofta kallad madame deficit (\"fru bankrutt\").\n\nmarie-antoinettes impopularitet hade initialt uppkommit bland adeln p\u00e5 grund av hennes favoriserande av gunstlingar och avst\u00e5nd fr\u00e5n hovlivet, och d\u00e4refter spridit sig till allm\u00e4nheten, d\u00e4r den fr\u00e4mst uppkom p\u00e5 grund av hennes ofullbordade \u00e4ktenskap och d\u00e4refter p\u00e5 grund av hennes sl\u00f6seri. pornografiska pamfletter uppkom om hur hon kompenserade sig f\u00f6r sitt ofullbordade \u00e4ktenskap och hur hon \u00e4gnade sig \u00e5t utsv\u00e4vningar med sina v\u00e4nner p\u00e5 trianon. hennes n\u00e4ra v\u00e4nskapsrelationer med prinsessan de lamballe och yolande de polastron utpekade henne som homosexuell. hennes \u00f6sterrikiska h\u00e4rkomst var fr\u00e5n b\u00f6rjan impopul\u00e4r i frankrike, d\u00e4r \u00f6sterrike uppfattades som landets huvudfiende, och hon kallades allm\u00e4nt av sina fiender f\u00f6r l'autrichienne (\"\u00f6sterrikiskan\"). hon anklagades f\u00f6r att med sitt sl\u00f6seri ruinera staten, och hon anklagades f\u00f6r att beg\u00e5 f\u00f6rr\u00e4deri genom att p\u00e5verka kungen till \u00f6sterrikes f\u00f6rm\u00e5n. genom halsbandsaff\u00e4ren 1785 var hennes allm\u00e4nna impopularitet slutgiltigt etablerad, och samtida vittnesm\u00e5l omtalar hur man i frankrike anv\u00e4nde drottningen som en allm\u00e4n syndabock.\nhalsbandsaff\u00e4ren innebar en f\u00f6r\u00e4ndring i marie-antoinettes liv eftersom den gjorde henne fullt medveten om sin impopularitet, n\u00e5got som ska ha blivit en chock f\u00f6r henne och resulterat i att hon lade om sin personliga livsstil i ett f\u00f6rs\u00f6k att d\u00e4mpa kritiken. under de f\u00f6ljande \u00e5ren d\u00e4mpades hennes n\u00f6jesliv och hennes intresse f\u00f6r politik v\u00e4cktes. hon b\u00f6rjade efter detta \u00e5r spara in p\u00e5 sina personliga utgifter: festerna blev f\u00e4rre, personalstyrkan vid hovet reducerades, och hon b\u00f6rjade oftare l\u00e5ta sy om befintliga plagg hos madame eloffe snarare \u00e4n att k\u00f6pa nya hos rose bertin. hon ska ha l\u00e5tit sig p\u00e5verkas allt mindre av sina gunstlingar och la soci\u00e9t\u00e9 polignac, samtidigt som hennes eget intresse f\u00f6r politik v\u00e4cktes. hon ska ocks\u00e5 under dessa \u00e5r ha genomg\u00e5tt en viss karakt\u00e4rsf\u00f6r\u00e4ndring; medan hon f\u00f6rut beskrevs som ytlig och n\u00f6jeslysten \u00e4ven i sin personliga bekantskapskrets, b\u00f6rjade hon fr\u00e5n slutet av 1780-talet beskrivas av bekanta som alltmer allvarlig.\n\n\n==== politiskt inflytande ====\nmarie-antoinette hade f\u00f6re 1785 \u00e4gnat sig \u00e5t politik enbart i den meningen att hon med framg\u00e5ng hade p\u00e5verkat kungen att dela ut befattningar, utn\u00e4mningar och \u00e4mbeten \u00e5t hennes v\u00e4nner och deras v\u00e4nner och sl\u00e4ktingar f\u00f6r l\u00f6nens och st\u00e4llningens skull. detta gav upphov till rykten om att hon influerade kungen till frankrikes nackdel och \u00f6sterrikes f\u00f6rdel, men varken kungen eller hans ministrar hade f\u00f6re 1785 velat se henne \u00e4gna sig \u00e5t politik. under de sista \u00e5ren f\u00f6re revolutionen kom dock kungen, som hade f\u00f6rlorat jean-fr\u00e9d\u00e9ric ph\u00e9lypeaux de maurepas, den minister han fram till dess fr\u00e4mst l\u00e5tit sig influeras av, att f\u00f6rlita sig p\u00e5 henne som r\u00e5dgivare.\n\n\n=== franska revolutionen ===\ni maj 1789 sammantr\u00e4dde frankrikes generalst\u00e4nder i versailles, sammankallade f\u00f6r att i samr\u00e5d med kungen l\u00f6sa den ekonomiska statsbankrutten och behovet av reformer. marie-antoinette utsattes vid detta tillf\u00e4lle f\u00f6r offentliga demonstrationer. medan kungen m\u00f6ttes av jubelrop av allm\u00e4nheten under den offentliga processionen, m\u00f6ttes drottningen av en demonstrativ tystnad.\nden 14 juli 1789 utbr\u00f6t den franska revolutionen genom stormningen av bastiljen i paris. m\u00e5nga av de mest impopul\u00e4ra profilerna vid hovet, d\u00e4ribland greven av artois och s\u00e4llskapet polignac, l\u00e4mnade d\u00e5 omedelbart landet.  i oktober t\u00e5gade kvinnot\u00e5get till versailles, sedan det hade g\u00e5tt rykten om att hovet i versailles, d\u00e4ribland marie-antoinette personligen, under en bankett f\u00f6r det kungliga gardet hade trampat revolutionens symbol trikoloren under f\u00f6tterna. flera personer f\u00f6reslog kungen att evakuera hovet innan kvinnot\u00e5get hann fram till slottet, men beslutet sk\u00f6ts upp tills det blev f\u00f6r sent. under natten br\u00f6t sig mobben in i slottet och attackerade drottningens sovrum. marie-antoinette blev varnad av sina kammarjungfrur, och fick fly genom en l\u00f6nng\u00e5ng till kungens sovrum. flera av slottets vakter ska ha d\u00f6dats under denna invasion. p\u00e5 allm\u00e4n beg\u00e4ran visade hon sedan upp sig p\u00e5 balkongen f\u00f6r allm\u00e4nheten. hon gick f\u00f6rst ut p\u00e5 balkongen i s\u00e4llskap med sina barn, men d\u00e5 demonstranterna protesterade, f\u00f6rde hon in dem och kom sedan ut ensam, och utsattes d\u00e5 f\u00f6r allm\u00e4nna anklagelser och tillm\u00e4len. gilbert du motier, markis av lafayette gjorde henne till slut s\u00e4llskap p\u00e5 balkongen, kysste hennes hand och uttalade inf\u00f6r allm\u00e4nheten ett l\u00f6fte om att drottningen hade blivit lurad och att hon lovade att det inte l\u00e4ngre skulle ske.\n\nhovet f\u00f6rdes d\u00e4refter till paris, d\u00e4r de fick bos\u00e4tta sig i tuilerierna under bevakning av vakter utsedda av nationalf\u00f6rsamlingens nya regering, medan kungen tvingades g\u00e5 med p\u00e5 regeringens krav. marie-antoinette var nu politiskt engagerad och f\u00f6rde en hemlig korrespondens med utlandet, fr\u00e4mst sin bror, den tysk-romerske kejsaren, med syfte att v\u00e4rva st\u00f6d bland f\u00f6r en milit\u00e4r intervention som kunde krossa revolutionen i frankrike och \u00e5terinf\u00f6ra env\u00e4ldet. enligt d\u00e5tida rojalistisk synvinkel var detta inte f\u00f6rr\u00e4deri, eftersom \"nationen\" enligt gammal sed uppfattades som synonym med \"monarkin\". denna uppfattning krockade dock med den moderna nationaltanke som uppkom under revolutionen, d\u00e4r monarki och nation inte var synonymer, och enligt vilken hon med detta agerande hade beg\u00e5tt f\u00f6rr\u00e4deri. marie-antoinette var samtidigt l\u00e4nge \u00f6vertygad om att demokratin st\u00f6ddes enbart av radikaler i huvudstaden, medan den breda allm\u00e4nheten var lojal mot monarkin. \ni juni 1791 \u00e4gde flykten till varennes rum, d\u00e5 kungafamiljen gjorde ett f\u00f6rs\u00f6k att med axel von fersens hj\u00e4lp fly till de \u00f6sterrikiska nederl\u00e4nderna. flykten misslyckades och familjen greps vid gr\u00e4nsen i varennes-en-argonne och \u00e5terf\u00f6rdes till tuilerierna i paris. de fick under \u00e5terf\u00e4rden eskort av tv\u00e5 medlemmar av nationalf\u00f6rsamlingen, d\u00e4ribland barnave, f\u00f6r att undvika att bli attackerade. flyktf\u00f6rs\u00f6ket innebar \u00e4nnu s\u00e4mre publicitet f\u00f6r kungaparet men i synnerhet f\u00f6r marie antoinette, som i f\u00f6rsta hand lastades f\u00f6r det. efter \u00e5terkomsten till paris levde familjen under h\u00e5rd bevakning. marie-antoinette f\u00f6rs\u00f6kte under f\u00f6ljande period skapa sig kontakter i det nya parlamentet, fr\u00e4mst barnave och honor\u00e9 gabriel riqueti de mirabeau. \nunder demonstrationen den 20 juni 1792, d\u00e5 det kungliga palatset invaderades av demonstranter, tr\u00e4ngdes marie antoinette in bakom ett bord och fick sitta d\u00e4r i timmar, omgiven av en liten grupp hovfunktion\u00e4rer, medan demonstranterna konfronterade henne. \nunder stormningen av tuilerierna den 10 augusti 1792 f\u00f6rs\u00f6kte marie-antoinette utan framg\u00e5ng \u00f6vertala kungen att f\u00f6rsvara slottet med hj\u00e4lp av schweizergardet (den utl\u00e4ndska slottsvakten). marie-antoinette f\u00f6rordade att hovet borde f\u00f6rsvara slottet och s\u00e4tta sig till motv\u00e4rn och uppmuntrade kungen att leda vaktmanskapet, men kungen f\u00f6redrog att fly. kungafamiljen s\u00f6kte d\u00e5 skydd hos nationalf\u00f6rsamlingen i s\u00e4llskap av endast prinsessan de lamballe och louise-elisabeth de tourzel. i nationalf\u00f6rsamlingen fick de sitta inst\u00e4ngda i ett b\u00e5s medan parlamentet diskuterade monarkins framtid och slutligen best\u00e4mde sig f\u00f6r att avskaffa den, samtidigt som tuilerierna stormades och en massaker \u00e4gde rum p\u00e5 den kvarl\u00e4mnade slottsvakten och hovpersonalen.\n\n\n==== f\u00e5ngenskap ====\nefter inf\u00f6randet av republiken f\u00f6rdes den f\u00f6re detta kungafamiljen fr\u00e5n nationalf\u00f6rsamlingen till det f\u00f6re detta feuilanterklostret f\u00f6r att tillbringa natten, och slutligen till f\u00e5ngenskap i tornet i den medeltida f\u00e4stningen temple. det f\u00f6re detta kungaparet fick d\u00e5 namnet capet. de hade initialt s\u00e4llskap av prinsessan de lamballe, louise-elisabeth de tourzel och n\u00e5gra medlemmar av sin personal, men dessa \u00f6verf\u00f6rdes snart till andra f\u00e4ngelser.\nunder septembermorden 1792 f\u00f6rs\u00f6kte en mobb utan framg\u00e5ng bryta sig in i f\u00e4ngelset. vid detta tillf\u00e4lle blev marie-antoinettes v\u00e4n prinsessan de lamballe m\u00f6rdad, och mobben visade upp hennes avhuggna huvud utanf\u00f6r marie-antoinettes f\u00f6nster.  enligt vissa versioner s\u00e5g hon huvudet, skrek och svimmade. enligt andra s\u00e5g hon aldrig sj\u00e4lv huvudet, men en av vakternas hustrur ska ha sett det och skrikit, varp\u00e5 mobben ska ha trott att det var marie-antoinette. hon ska dock ha svimmat sedan hon f\u00e5tt veta vad som skett.\ni januari 1793 blev den f\u00f6re detta kungen st\u00e4lld inf\u00f6r nationalkonventet \u00e5talad f\u00f6r landsf\u00f6rr\u00e4deri, d\u00f6md som skyldig och avr\u00e4ttad genom giljotin. marie-antoinette kallades d\u00e5 officiellt f\u00f6r \"\u00e4nkan capet\". efter sin makes d\u00f6d ska hon, liksom sin sv\u00e4gerska och dotter, ha nigit f\u00f6r sin son och ansett honom som n\u00e4sta kung. marie-antoinette stod liksom sin sv\u00e4gerska \u00e9lisabeth under f\u00e4ngelsetiden fortsatt i kontakt med personer utanf\u00f6r genom hemlig korrespondens. hon ska ha f\u00e5tt flera erbjudanden om att fly, men i slut\u00e4ndan tackat nej, eftersom det skulle ha inneburit att hon tvingats l\u00e4mna kvar sina barn.\nsamma \u00e5r fr\u00e5ntogs marie-antoinette v\u00e5rdnaden om sin son, som placerades i en annan cell i temple, skild fr\u00e5n sin mor, moster och syster. marie-antoinette ska ha tagit detta mycket h\u00e5rt, eftersom den yngste sonen var hennes favoritbarn. han blev ocks\u00e5 omh\u00e4ndertagen av en medlem av f\u00e4ngelsepersonalen, som ska ha utsatt honom f\u00f6r h\u00f6rbar misshandel och uppfostrat honom till att hata sin familj.\ndet enda smycke hon ska ha burit under vistelsen i f\u00e4ngelset var en signetring med en modifikation av axel von fersens devis ingraverad - \"tutto a te mi guida\" (allt f\u00f6r mig n\u00e4rmare dig).\n\n\n==== r\u00e4tteg\u00e5ng ====\ni slutet av 1793 \u00f6verf\u00f6rdes marie-antoinette slutligen till f\u00e4ngelset la conciergerie och st\u00e4lldes inf\u00f6r r\u00e4tta. hon \u00e5talades f\u00f6r h\u00f6gf\u00f6rr\u00e4deri genom att ha kontakt med frankrikes utl\u00e4ndska fiender; f\u00f6r sl\u00f6seri med statens pengar och f\u00f6r att ha utsatt sin son f\u00f6r sexuella \u00f6vergrepp. \u00e5talspunkten om incest lades ned sedan marie-antoinette i en k\u00e4nslosam scen hade v\u00e4djat till frankrikes m\u00f6drar och f\u00e5tt \u00e5sk\u00e5darna p\u00e5 sin sida. i punkten sl\u00f6seri med statens resurser medgav hon att hennes utgifter varit f\u00f6r stora, men sade sig inte ha varit medveten om det n\u00e4r det skedde. d\u00e4remot f\u00f6rnekade hon \u00e5talspunkten om landsf\u00f6rr\u00e4deri.\nhon d\u00f6mdes till d\u00f6den genom halshuggning som skyldig till h\u00f6gf\u00f6rr\u00e4deri. under sin f\u00e5ngenskap och r\u00e4tteg\u00e5ng samt vid avr\u00e4ttningen visade marie-antoinette upp ett stort lugn.   \nmarie-antoinette avr\u00e4ttades med giljotin den 16 oktober 1793 p\u00e5 place de la r\u00e9volution (nuvarande place de la concorde) i paris. hon \u00e4r gravsatt i klosterkyrkan saint-denis tillsammans med sin make. \nf\u00e4ngelset, la conciergerie, finns fortfarande kvar i paris och kan bes\u00f6kas av turister, dock ej originalcellen. denna blev senare omgjord och ing\u00e5r nu som del i kapellet.\n\n\n== marie-antoinette i popul\u00e4rkultur ==\n\u00e5tskilliga b\u00f6cker om och filmatiseringar av marie-antoinettes liv har producerats under \u00e5ren. \n\n\n=== filmer ===\n1921 blad ur satans bok, dansk episodfilm i regi av carl theodor dreyer d\u00e4r en av episoderna skildrar den franska revolutionen med tenna kraft som marie-antoinette.\n1923 scaramouche, swashbucklerfilm i regi av rex ingram d\u00e4r marie-antoinette figurerar, spelad av clotilde delano.\n1930 marselj\u00e4sen, amerikansk musikalfilm med evelyn hall i rollen som marie-antoinette.\n1934 madame du barry, i regi av william dieterle, med anita louise som marie-antoinette.\n1938 marie antoinette, i regi av w.s. van dyke, med norma shearer i rollen som marie-antoinette.\n1949 den svarta demonen, i regi av gregory ratoff, med nancy guild som marie-antoinette.\n1952 scaramouche \u2013 de tusen \u00e4ventyrens man, i regi av george sidney, med nina foch som marie-antoinette.\n1954 om versailles kunde ber\u00e4tta, i regi av sacha guitry, med lana marconi i rollen som marie-antoinette.\n1956 marie antoinette, i regi av jean delannoy, med mich\u00e8le morgan som marie-antoinette.\n1957 the story of mankind, i regi av irwin allen, med marie wilson i rollen som marie-antoinette.\n1959 \u00e4ventyr p\u00e5 de sju haven, i regi av john farrow, med susana canales som marie-antoinette.\n1970 vackert, brorsan!, i regi av bud yorkin, med billie whitelaw i rollen som marie-antoinette.\n1981 det v\u00e5ras f\u00f6r v\u00e4rldshistorien del 1, i regi av mel brooks, med fiona richmond som marie-antoinette.\n1982 natten i varennes, ettore scolas film, d\u00e4r flykten till varennes i dramatiserad form finns \u00e5tergiven, marie-antoinette spelas av el\u00e9onore hirt.\n1989 franska revolutionen, tv-film i tv\u00e5 delar, producerad med anledning av 200-\u00e5rsjubileet av  franska revolutionen, med jane seymour i rollen som marie-antoinette.\n1995 jefferson i paris, i regi av james ivory, med charlotte de turckheim som marie-antoinette.\n2001 farlig intrig, i regi av charles shyer, med joely richardson i rollen som marie-antoinette.\n2006 marie antoinette, sofia coppolas film, med kirsten dunst i titelrollen. filmen \u00e4r l\u00f6st baserad p\u00e5 antonia frasers bok marie antoinette.\n2012 farewell, my queen, fransk film i regi av beno\u00eet jacquot, med diane kruger i rollen som marie-antoinette.\n2014 herr peabody & sherman, amerikansk animerad film i regi av rob minkoff, d\u00e4r lauri fraser g\u00f6r r\u00f6sten till marie-antoinette.\n\n\n=== musik ===\n\u00e5r 1986 gjorde svenska karin risberg popl\u00e5ten \"marie antoinette\", skriven av peo thyr\u00e9n och kjell l\u00f6vbom.\n\u00e5r 1998 uruppf\u00f6rdes daniel b\u00f6rtz opera marie antoinette p\u00e5 folkoperan i stockholm, och kom att bli den mest spelade svenska operan i modern tid efter karl-birger blomdahls aniara. i operan, som bygger p\u00e5 claes fellboms libretto, skildras k\u00e4rleksaff\u00e4ren mellan den franska drottningen och svenske diplomaten axel von fersen. f\u00f6r regin svarade claes fellbom, f\u00f6r kostym mathias clason och scenografi werner huttli. huvudrollerna spelades av christina h\u00f6gman och olle persson. operastycket, som invigde kulturhuvudstads\u00e5ret 1998 i stockholm, spelades tv\u00e5 s\u00e4songer i stockholm, f\u00f6r att sedan g\u00e4stspelas i danmark, portugal och storbritannien.\n\n\n== se \u00e4ven ==\nl\u00e5t dem \u00e4ta kakor, en fras som tillskrivits marie-antoinette.\n\n\n== barn ==\nmarie theresia charlotte (1778\u20131851), gift med sin kusin ludvig anton, hertig av angoul\u00eame\nludvig josef (1781\u20131789)\nludvig xvii av frankrike (1785\u20131795)\nsophie h\u00e9l\u00e8ne b\u00e9atrix (1786\u20131787)\n\n\n== anf\u00e4der ==\n\n\n== referenser ==\nstefan zweig (1992). marie antoinette. juva, finland: f\u00f6rlag forum. isbn 91-37-10298-2 \nantonia fraser (2001) marie-antoinette, f\u00f6rlaget forum isbn 91-37-11944-3\n\n\n=== noter ===\n\n\n== vidare l\u00e4sning ==\nandersson, ther\u00e9se (2009). \u201dmarie antoinette: queen of fashion - queen of decadence\u201d. lambda nordica : tidskrift f\u00f6r homosexualitetsforskning 2009(14):2/3,:  sid. 104-122. 1100-2573. issn 1100-2573.  libris 11824847\nbeckman, margareta (2010). axel von fersen och drottning marie-antoinette: \"jag kan bara s\u00e4ga att jag \u00e4lskar er\" - marie-antoinette. stockholm: fischer & co. libris 11896691. isbn 9789186597030 \nfraser, antonia; ekl\u00f6f margareta (2002). marie-antoinette. stockholm: forum. libris 8735641. isbn 91-37-11944-3 \noravsky, vladimir (2008). till dig jag v\u00e4nder \u00e5ter. ume\u00e5: h:str\u00f6m. isbn 978-91-7327-089-2 \noravsky, vladimir (2007). axel och toine. s\u00f6dert\u00e4lje: raketf\u00f6rlaget. isbn 91-976026-3-9 \noravsky, vladimir (2004). marie-antoinette the movie. ume\u00e5: h:str\u00f6m. isbn 91-89447-79-4 \nlever, evelyne (1991) (p\u00e5 franska). marie-antoinette. paris: fayard. libris 5149619. isbn 2-213-02659-9 \nloomis, stanley; liljegren eva (1973). den farliga v\u00e4nskapen: marie antoinette, axel von fersen och flykten till varennes. stockholm: bonnier. libris 7143952. isbn 91-0-038262-0 \nmarie-antoinette; fersen axel von, barnave antoine, heidenstam oscar gustaf von (2010[1926]) (p\u00e5 engelska). the letters of marie antoinette, fersen and barnave: edited, with a foreword, by o.-g. de heidenstam ; and translated from the french by winifred stephens and mrs. wilfrid jackson. [laverne, tenn.]: [pierides press]. libris 11845993. isbn 9781406789874 \nohls\u00e9n,astrid (2006). \u201dskandaldrottningen\u201d. popul\u00e4r historia 2006:9,:  sid. 42-47. 1102-0822. issn 1102-0822. http://www.popularhistoria.se/artiklar/skandaldrottningen/.  libris 10237985\n wikimedia commons har media som r\u00f6r marie-antoinette.\n\n\n== succession ==\n\n\n== externa l\u00e4nkar ==\n wikimedia commons har media som r\u00f6r marie-antoinette.\nengelska: the times, 23 oktober, 1793\nmarie antoinettes officiella versailles-profil"