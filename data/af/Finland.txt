"finland (fins: suomi, [suo\u032fmi], ; sweeds: finland, [\u02c8f\u026anland], ), amptelik die republiek finland (fins: suomen tasavalta, sweeds: republiken finland, ), is 'n land in noord-europa wat in die ooste aan die russiese federasie, in die noordweste aan swede en in die noorde aan noorwe\u00eb grens. ten suide word dit van estland geskei deur die finse golf. wes vind mens die botniese golf en suidwes die oossee wat finland van sy buurland swede skei. net in die noordweste het die twee lande 'n gemeenskaplike landgrens.\n\nfinland word, net soos ysland, soms beskryf as 'n skandinawiese land, hoewel skandinawi\u00eb streng gesproke beperk is tot swede, noorwe\u00eb en denemarke. ook in taalkundige opsig verskil finland van sy skandinawiese buurlande omrede fins, net soos die nouverwante esties en ook hongaars, tot die nie-indo-europese fins-oegriese taalfamilie behoort. die huidige sweedssprekende minderheid van sowat ses persent van die bevolking is 'n erfenis uit die tydperk van die sweedse heerskappy waaronder finland tussen 1150 en 1809 gestaan het. sweedssprekendes vorm in sommige dorpe langs die suid- en ooskus en op die outonome \u00e5land-eilande selfs die meerderheid. 'n groter aantal dorpe en stede is tweetalig, soos byvoorbeeld helsinki en turku, en gebruik sweedse naas finse plek- en straatname. die hoofstad en grootste stad is helsinki (helsingfors in sweeds). die finse republiek het in 1917 totstand gekom nadat die land sedert die twaalfde eeu deur swede en later rusland oorheers is.\nmet sy ligging tussen die 60ste en 70ste noorderbreedtegraad behoort finland saam met sy skandinawiese buurlande noorwe\u00eb en swede, en rusland, tot die mees noordelike lande op die europese vasteland. sowat 'n derde van finland se totale oppervlakte van sowat 338 000 vierkante kilometer l\u00ea binne die arktiese sirkel. nogtans het die mees noordelike provinsie lapland danksy die noord-atlantiese seestroom 'n sagter klimaat as ander gebiede op dieselfde breedtegraad soos kanada en siberi\u00eb. vanwe\u00eb hierdie warm seestroom bly europa se arktiese kuslyn tydens die winter ook ysvry.\ndie finse somers is warm maar kort, met gemiddelde temperature van 17 \u00b0c in die hoofstad helsinki en 13 \u00b0c in lapland. vanwe\u00eb die noordelike ligging is die somerdae baie lank, en in die arktiese gebiede word dit in junie, wanneer die middernagson skyn, glad nie meer nag nie. daarenteen is die finse winters lank en koud, met 'n gemiddelde temperatuur van -6 \u00b0c in helsinki gedurende januarie, terwyl die dae baie kort is. in koue winters raak die oppervlak van die oossee oor 'n afstand van enkele kilometer vanaf die kuslyn dikwels bevrore sodat ysbrekers benodig word om die hawens oop te hou. sneeuvalle is egter gewoonlik nie swaar nie sodat die verkeer selfs in lapland nie ontwrig word nie.\nfinland word die \"land van 'n duisend mere\" genoem. veral in die suidooste is die land bespikkel met ontelbare mere en meertjies. baie van finland se groot stede soos tampere, jyv\u00e4skyl\u00e4 en kuopio, is langs van die groot mere gele\u00eb. die grootste konsentrasie van eilande kan na die suidweste van die land aan die skeermeer, wat tussen die finland en die eiland \u00e5land gele\u00eb is, gevind word.\ndie land is 'n demokratiese republiek met 'n direk verkose president, wat maksimaal vir twee ampstermyne van ses jaar mag dien. finland het in historiese en politieke opsig nou bande met sy buurland swede. n\u00e1 die tweede onafhanklikheid van estland het finland ook nou betrekkinge met di\u00e9 baltiese land. sy huidige buitelandse beleid word dan ook deur sy lidmaatskap in die noord-atlantiese verdragsorganisasie (navo), die europese unie, die oeso en die ovse oorheers.\n\n\n== etimologie ==\ngeskiedkundige verwysings na noord-europa is skaars, en die oorsprong van die name wat aan sy volke en geografiese streke gegee is, is onduidelik; daarom is die etimologie\u00eb van die name twyfelagtig. name soos fenni, phinnoi, finnum en skrithfinni / scridefinnum verskyn in 'n paar geskrewe tekste vanaf ongeveer twee millennia gelede in verband met mense wat in 'n noordelike deel van europa gewoon het, maar die werklike betekenis van hierdie terme is debatteerbaar. daar is voorgestel dat hierdie nie-oeraalse etnoniem van 'n germaanse taaloorsprong en verwant is aan woorde soos finthan (oud-hoogduits) \"vind\", \"kennis neem\"; fanthian (oud-hoogduits) \"kontroleer\", \"probeer\"; asook fendo (oud-hoogduits) en vende (oud-middelduits) \"voetganger\", \"swerwer\". 'n ander etimologiese interpretasie assosieer hierdie etnoniem met fen in 'n meer toponimiese benadering. weer 'n ander teorie postuleer dat die woorde finn en kven verwant is. die yslandse edda en noorse sagas (11de tot 14de eeue), van die oudste skriftelike bronne wat waarskynlik in die naaste omgewing ontstaan het, gebruik woorde soos finnr en finnas teenstrydig. dit lyk egter asof hulle meestal na noordelike bewoners met 'n swerwende leefstyl verwys. huidige taalkundige navorsing ondersteun die hipotese van 'n etimologiese verwantskap tussen die finse en die samitale, asook ander moderne oeraalse tale. dit ondersteun ook die hipotese van \u2019n gemeenskaplike etimologiese oorsprong van die toponieme s\u00e1pmi (samies vir lapland) en suomi (fins vir finland), asook die finse en samiese name vir die finse en samiese tale (suomi en saame). onlangse navorsing het ouer hipoteses oor verbintenisse met die name h\u00e4me (fins vir tavastia) en die voor-baltiese woord *\u017eeme / slawiese woord \u0437\u0435\u043c\u043b\u044f (zemlja) wat \"land\" beteken, weerl\u00ea. hierdie navorsing ondersteun ook die vroe\u00ebre hipotese dat die benaming suomi sy oorsprong in die benaming vir suidwes-finland het (kern-finland, varsinais-suomi) en later vir hulle taal en nog later vir die hele gebied van die moderne finland. dit is egter nie bekend hoe, hoekom en wanneer dit gebeur het nie. petri kallio het voorgestel dat die naam suomi dalk selfs vroe\u00ebre indo-europese eggo's met die oorspronklike betekenis van \"land\" of \"mens\" dra, maar hy het sy hipotese intussen weerl\u00ea.die eerste bekende verwysing na finne is in die ou engels-gedig widsith wat in die 10de eeu saamgestel is, al word geglo dat die inhoud ouer is. onder die eerste geskrewe bronne wat moontlik na wes-finland as die land van die finne verwys, is ook twee runestene. een van hulle is in s\u00f6derby, swede, met die inskrywing finlont (u 582), en die ander is in gotland, 'n sweedse eiland in die oossee, met die inskrywing finlandi (g 319 m) wat dateer uit die 11de eeu.\n\n\n== geografie ==\nmet 'n oppervlakte van 338 455 vierkante kilometer is finland effens kleiner as duitsland, maar behoort met sy bevoking van 5,6 miljoen tot die ylste bevolkte gebiede in europa. met sy ligging tussen die 60ste en 70ste breedtegrade is dit ook een van die mees noordelike lande ter w\u00eareld \u2013 sowat 'n derde van finland se totale oppervlakte l\u00ea binne die arktiese sirkel, en meer as 30 persent van alle mense op aarde, wat noord van die 60ste breedtegraad leef, is finne.in noord-suidelike rigting strek finland oor 'n afstand van 1 160 kilometer vanuit nuorgam tot hanko aan die suidkus, terwyl die land sy grootste wydte in wes-oostelike rigting met 540 kilometer tussen ilomantsi en n\u00e4rpes bereik. vir geografiese doeleindes word na alle gebiede noord van die ouluj\u00e4rvi as \"noord-finland\" verwys sodat ook oulu, wat eintlik in sentraal-finland gele\u00eb is, as 'n noord-finse stad beskou word, terwyl die landskap rondom jyv\u00e4skyl\u00e4 ondanks sy suidelike ligging as \"sentraal-finland\" bekend staan.\nfinland se langste grenslyn met 'n buurland is die oostelike grens met die russiese federasie. in die noorde grens finland oor 'n afstand van meer as 716 kilometer aan noorwe\u00eb, terwyl die grens met swede (536 kilometer) in die noordweste deur die riviere k\u00f6nk\u00e4m\u00e4eno, muonionjoki (sweeds: muonio \u00e4lv) en tornionjoki (torne \u00e4lv) gevorm word.\nin die weste grens finland aan die botniese golf en in die suide aan die finse golf wat albei deel uitmaak van die oossee. byna alle finse riviere mond in hierdie see uit, met uitsondering van die land se uiterste noordooste anderkant die maanselk\u00e4 wat in die arktiese oseaan dreineer. vanwe\u00eb die lae verdamping en die bestendige toevoer van soet water is die soutgehalte van finland se seewaters aansienlik laer as di\u00e9 van ander seegebiede: met 'n saliniteit van minder as 0,3 persent word in die noordelike botniese golf ook soetwatervisse aangetref.\n\ndie opvallendste kenmerk van finland se landskap is die rykdom aan mere wat aan hierdie skandinawiese land die bynaam \"land van duisend mere\" besorg het. volgens amptelike statistieke word slegs waterliggame met 'n oppervlakte van ten minste 500 vierkante meter as 'n meer beskou \u2013 nogtans beraam die finse departement van omgewingsake die totale aantal mere in die land op 187 888, waarvan sowat 56 000 'n oppervlakte van ten minste een hektaar het. die saimaameer is finland se grootste meer en naby die grens met rusland gele\u00eb.\ndie totale kuslengte van finse mere beloop ten minste 186 700 kilometer, die aantal binnelandse eilande word op 98 050 beraam.\n\n\n== geskiedenis ==\n\n\n=== oer- en vroe\u00eb geskiedenis ===\ndie vroegste bekende en deur vondste bevestigde nedersetting op die gebied van die huidige finland dateer aan die einde van die laaste ystydperk sowat 8500 v.c. die vroegste inwoners van finland se oorsprong en taal is onbekend. deur die volgende duisende jare se migrasie is nuwe kulture ingevoer en ten minste teen 5000 v.c. het die inwoners van finland veral vroe\u00eb fins-oegriese tale gepraat. teen 3200 v.c. het emigrante van die baltiese gebied, wat 'n vroe\u00eb indo-europese taal gepraat het, na finland inbeweeg, geleidelik met die inheemse bevolking vermeng en na hulle taal oorgeskakel. die emigrante se taalinvloed was verantwoordelik vir die verskil tussen die oer-finse taal langs die kus en samies in die binneland.\ndie finstalige bevolking se wortels is tot op hede onseker en is onderworpe aan herhaaldelike kontroverses. volgens tradisionele menings word die gebied oos van die oeralgebergte of die gebied rondom die wolgakronkel as die finne se oorspronklike tuisland beskou. in die nuwer navorsing oorheers die mening, dat die finne se voorsate duisende jare gelede in party golwe uit verskeie rigtings migreer het, 'n jagter-landboukultuur gevestig en die as versamelaars lewende sami na noorde verdring of met hulle vermeng het.\nfinland se bevolking in die steentydperk was jagter-versamelaars. die suidweste is gekenmerk deur die suomusj\u00e4rvi-kultuur, wat tussen omtrent 5000 en 4200 v.c. deur die kamkeramiekkultuur vervang is. teen sowat 3200 v.c. word uitlopers van die toubekerkultuur langs die suidwestelike kus vermoed, wat teen sowat 2300 v.c. in die kiukainen-steengrafkultuur oorgaan.\nmet die bronstydperk rondom 1700 v.c. het, vanaf die kusgebiede, landbou en veeteelt gepaard gegaan. van 100 v.c. af het die handel met sentraal-europa gegroei. die romeinse geskiedskrywer tacitus maak melding van die fenni, 'n volk in die noorde van finland waarmee hy waarskynlik die sami (lappe) bedoel. tydens die volksverhuising was die finse kusgebiede danksy handel langs die oossee welvarend, wat tydens die wikingstydperk van die 8ste eeu aanhou groei het. teen die draai van die millennium het deur handelskontakte met die ooste die betrekkinge van oos-finland met nowgorod gegroei. met die handelskontakte het die finse bevolking in kontak gekom met die christendom, in die weste met die rooms-katolieke, in die ooste met die oosters-ortodokse kerk.\n\n\n=== sweedse tydperk ===\ndie skakeling van wes-finland met swede het geleidelik gebeur. die opkomende magte swede en nowgorod het om politieke, ekonomiese en godsdienstige redes om die finne se gebied gewedywer. albei lande het van die 12de eeu af verskeie meer of minder milit\u00eare kruistogte na di\u00e9 gebied onderneem. die grens tussen albei magte en daarmee finland se oostelike grens is in 1323 met die verdrag van n\u00f6teborg vir die eerste keer bepaal.\ndie kerk se aktiwiteite, die migrasiebewegings van sweedse setlaars asook die rykswette en owerhede het daartoe bygedra dat die nuwe gebiede as \u00f6sterland een van die vier vaste landsdele van swede geword het. van 1362 af het \u00f6sterland die reg gehad om aan die sweedse koningsverkiesing deel te neem. finland se kerstening is met die stigting van die domkapitel turku in 1276 amptelik afgesluit, die ou finse mitologie het egter nog oor eeue heen langs die christendom bly bestaan.\ntydens die middeleeue het in finland 'n samelewing met stande volgens die europese manier, 'n stedelike wese en 'n rooms-katolieke kerkorganisasie ontstaan. van die einde van die 14de tot sy ontbinding aan die begin van die 16de eeu was finland as deel van swede ook 'n deel van die kalmarunie. tydens die heerskappy van gustaaf i wasa van 1523 tot 1560 het swede in 'n sterk sentrale staat ontwikkel, wat die grondslag vir die ryk se status as 'n groot mag in die 17de eeu gevorm het. ook onder gustaaf wasa is gedurende die protestantse hervorming die katolisisme met die lutheranisme vervang.\nas 'n groot mag het swede daarin geslaag om sy grondgebied in oorlo\u00eb teen denemarke, pole en rusland rondom die oossee uit te brei. finland, wat in di\u00e9 tydperk oorlogsdade gespaar gebly het, is nouer by die ryksadministrasie ge\u00efntegreer. onder die goewerneur-generaal per brahe is verskeie stede gestig, in turku die akademie en 'n hof ingerig en 'n posdiens van stapel gestuur.\ngedurende die 18de eeu het swede se mag gekrimp, veral tydens die groot nordiese oorlog (1700\u20131721), toe finland beset is (groter woede, 1714\u20131721). n\u00e1 die ondertekening van die vrede van nystad is die besetting van finland be\u00ebindig, maar ook swede se status as 'n groot mag. tydens 'n verdere russies-sweedse oorlog (1741\u20131743) is finland weer beset (kleiner woede), en in die daaropvolgende vrede is die russiese westelike grens na die kymijoki-rivier verskuif.\n\n\n=== russiese tydperk ===\ntydens die vierde napoleontiese oorlog het rusland onder aleksander i met frankryk teen groot-brittanje en sy bondgenoot swede geallieer. in 1808 het rusland swede aangeval en daarmee die finse oorlog begin, waarna swede in die verdrag van fredrikshamn in 1809 talle gebiede aan rusland moes afstaan. onder die gebiede was naas die huidige suid-finland, wat destyds as kern-finland beskou is, ook die \u00e5land-eilande, asook dele van lapland en v\u00e4sterbotten. uit di\u00e9 en die reeds in 1721 en 1743 verowerde gebiede is die groothertogdom finland gevorm, wat deel van die russiese ryk gevorm, maar 'n groot mate aan politieke outonomie geniet het. veral die ou sweedse wette en die destydse grondwet het van krag gebly. ook die gregoriaanse kalender, wat in 1753 in swede ingevoer is, het in finland in gebruik gebly. in 1812 is helsinki as hoofstad geproklameer, voorheen was dit turku.\ndie eerste helfte van die 19de eeu is gekenmerk deur 'n sekere politieke stillstand. n\u00e1 die landdag van porvoo in 1809, waarmee die groothertogdom finland gestig is, is die landdag as verteenwoordiger van die stande tot in 1863 nie meer deur die tsaar byeengeroep nie, die politiek het op administrasie gefokus terwyl die regsituasie onveranderd gebly het. in die tydperk het ook 'n finse nasionale bewussyn ontwikkel en daar was tientalle pogings ter versterking van die finse identiteit, maar aanvanklik was dit nie teen die tsaar se heerskap gerig nie.\nin die tweede helfte van die 19de eeu het die finse politiek aan die gang gekom, veral danksy meer vryhede onder tsaar aleksander ii. die verwydering van ou ekonomiese beperkings het die ekonomie aangewakker. van die 1860's af het die industrialisasie versnel, aangehits deur die houtbedryf en die stigting van talle saagmeulens. die vereiste wetgewende aktiwiteite is deur die van 1863 af gereelde byeenroeping van die landdag vergemaklik.\ndie versterkte finse nasionale bewussyn is van die einde van die 19de eeu af deur russiese pogings van sentralisasie van die ryk en die russifisering van die ryksgebiede teengestaan. die sogenoemde februariemanifest van tsaar nikolaas ii van 1899 het finland se outonomie aansienlik beperk. dit het tot 'n taai politieke konflik gelei, wat in die sluipmoord op die generaal-goewerneur nikolaj bobrikof in 1904 en, gepaardgaande met die russiese rewolusie van 1905, in 'n volskaalse algemene staking in herfs 1905 ge\u00ebskaleer het. in gevolge die algemene staking het nikolaas die herinstelling van die outonomie en die stigting van 'n niestande volksvergadering belowe.\nin 1905 het tsaar nikolaas ii die finse senaat opdrag gegee om 'n nuwe wet oor die algemene mansstemreg uit te vaardig. vanwe\u00eb die protes op die strate en die sosiaaldemokrate se houding het die aangewese komitee ook die vrouestemreg in sy wetsontwerp opgeneem. op 20 julie 1906 het nikolaas ii die wet goedgekeur. daarmee het finland die eerste europese land geword om aktiewe vrouestemreg op nasionale vlak in te voer, en w\u00eareldwyd n\u00e1 nieu-seeland en australi\u00eb die derde land. wat die passiewe stemreg betref is finland se leidende posisie selfs duideliker: vir die eerste keer w\u00eareldwyd is vroue tot die parlement verkies. in 1907 het al die finne van 24 jaar en ouer gelyke stemreg vir die nuutgestigte parlement geniet. die politieke en sosiale konflikte, wat tydens die algemene staking na vore getree het, kon egter nie opgelos word nie. in 1909 is die pogings van russifisering hervat. met die uitbreek van die eerste w\u00eareldoorlog, waaraan finse soldate, met uitsondering van enkele vrywilligers, nie deelgeneem het nie, het die politieke lewe vir 'n rukkie tot stilstand gekom.\n\n\n=== onafhanklikheid en oorlo\u00eb ===\nn\u00e1 die februarie-rewolusie in rusland, die afsetting van die tsaar en die gepaardgaande einde van die personele unie het die strewe na onafhanklikheid aansienlik gegroei. nadat n\u00e1 die oktober-rewolusie die nuwe russiese regering aan rusland se volke die reg op sesessie ingestaan het, het die finse parlement op 6 desember 1917 finland se onafhanklikheid verklaar. dit is op 31 desember 1917 deur die russiese sosialistiese federale sowjetrepubliek en daarna deur talle ander lande erken. die losmaakproses van rusland is deur groot interne konflikte begelei, wat op 27 januarie 1918 tot 'n sosialistiese staatsgreeppoging gelei het. in die driemaandse finse burgeroorlog het die burgerlike \"wit wag\" gese\u00ebvier.\nin 1919 het finland 'n republikeinse grondwet goedgekeur. in 1920 is met die russiese sosialistiese federale sowjetrepubliek die vrede van dorpat onderteken, waarvolgens finland in die grense van die ou groothertogdom herstel is, maar bykomend met die petsamo-streek en sy ysvrye toegang tot die noorse see. wat swede betref het 'n konflik ontstaan rakende die strategies belangrike \u00e5landeilande. in 1921 het die volkebond ten gunste van finland beslis onder voorwaarde dat die eilande 'n aansienlike outonomie geniet.\n\n\n==== winteroorlog ====\ndie molotof-ribbentrop-verdrag, wat in 1939 onderteken is, het finland aan die sowjetse belangesfeer toegewys. in herfs 1939 het die sowjetunie finland met gebiedsaansprake in die kareliese landengte gekonfronteer en beweerde ononderhandelbare veiligheidskwessies vir leningrad aangevoer. finland het di\u00e9 aansprake verwerp, waarvolgens die rooi le\u00ebr op 30 november 1939 die buurland aangeval het met die vermeende doel om die hele finse grondgebied te beset. di\u00e9 milit\u00eare aanval (winteroorlog) is aanvanklik gestuit deur die numeries en materieel minder toegeruste finse gewapende magte. eers n\u00e1 'n beslissende sowjetse offensief in februarie 1940 het die sowjetse soldate die finse posisies oorwin. op 13 maart 1940 is die vrede van moskou gesluit, waarvolgens finland sy onafhanklikheid bewaar het, maar groot dele van kareli\u00eb moes afstaan, waaronder die destyds tweede grootste stad van die land wyborg. die finne het sowat 70 000 mense verloor; die sowjetse verliese is tot op hede onbekend.\n\n\n==== voortsettingsoorlog ====\ntoe nazi-duitsland op 22 junie 1941 die nieaanvalsverdrag gebreek en die sowjetunie aangeval het, het finland in samewerking met nazi-duitsland die oorlog toegetree, wat in finland voortsettingsoorlog genoem word. die finse gewapende magte kon nie net die verlore gebiede herwin nie, maar ook groot dele van die sowjetse oos-kareli\u00eb beset. met di\u00e9 suksesse het dit haalbaar gelyk om die deur baie finne as volksgenote beskoude oosseefinstalige volksgroepe van die gebied in 'n groot-finland te verenig. in 1944 moes finland egter na suksesse deur die rooi le\u00ebr uit hierdie gebiede onttrek en het weereens die bedreiging van sowjetse besetting in die gesig gestaar. op 19 september 1944 het hulle in moskou 'n aparte vredesverdrag onderteken wat die voortsettingsoorlog be\u00ebindig het. die verlies aan grondgebied uit die winteroorlog is bevestig, boonop moes die petsamo-gebied afgestaan word.\nin die aparte vredesverdrag het finland ingestem om die duitse troepe uit die land te verdryf, waarvolgens die fins-duitse laplandoorlog gevolg het, waartydens die onttrekkende duitse soldate groot dele van lapland heeltemal verwoes het. op 27 april 1945 het die oorlog met die onttrekking van die laaste duitse soldate uit kilpisj\u00e4rvi ge\u00ebindig. die toestand van oorlog met die geallieerdes is uiteindelik be\u00ebindig deur die paryse vredesverdrag van 1947.\n\n\n=== sedert 1945 ===\ngedurende die naoorlogse tydperk en veral tydens die koue oorlog het finland 'n besondere posisie in die spanningsveld tussen die blokke ingeneem. die land het in die oorlog sy onafhanklikheid en die vryemarkekonomiestelsel bewaar, maar die sowjetunie het 'n groot invloed op die finse politiek uitgeoefen. enersyds het finland 'n streng neutraliteitsbeleid gevoer, andersyds het hulle, veral onder president juho kusti paasikivi 'n versoeningsbeleid met die sowjetunie nagestreef. in 1948 is met die sowjetunie 'n vriendskaps- en samewerkingsooreenkoms onderteken, wat tot die einde van die sowjetunie van krag gebly het nadat dit verskeie kere verleng is. konflikte met die oostelike buurland is deur intensiewe, veral nieamptelike kontakte van die finse politiek met moskou voorkom. hierdie beleid, wat verskeie kere die indruk van afwagtende gehoorsaamheid geskep het, is veral deur wes-duitse politici van cdu/csu pejoratief \"finlandisasie\" genoem.\ndie invloedrykste politikus in die naoorlogse finland was urho kekkonen, wat van 1956 tot 1982 as president van finland gedien het. hy het vir 'n outokratiese leierskapstyl op die president se destyds uitgebreide grondwetlike mag staat gemaak en die betrekkinge met die sowjetunie as sy privaat aangeleentheid beskou. in 1973 het hy sy ampstermyn deur 'n parlement\u00eare uitsonderingswet laat verleng, hoewel daar min twyfel was dat hy in die algemene verkiesings herkies sou word. derhalwe is kekkonen se ampstermyn algemeen deur 'n tekort aan demokrasie gekenmerk. die president kon in die tydperk egter deurgaans staat maak op die meerderheid kiesers se ondersteuning. een van sy grootste suksesse was glo die kvse-konferensie in helsinki in 1975, wat, benewens sy invloed op die proses van verstaan in europa ook finland se status as 'n neutrale land onderstreep het.\ndie ontbinding van die sowjetunie het finland, wie se ekonomie grootliks op oosterse handel staatgemaak het, aan die begin van die 1990's in 'n erge ekonomiese krisis gedompel. terselfdertyd het die land groter ruimte in sy buitelandse beleid verkry. in 1992 het finland oor sy aansluiting by die europese gemeenskap begin onderhandel, en het in 1995 'n volle lid van die huidige europese unie geword. op 1 januarie 2002 was finland een van twaalf lande wat die euro as geldeenheid ingevoer het; dit het die finse mark vervang.\ndeur die toenemende globalisering het in die 2000's finland se afhanklikheid van die w\u00eareldmark gegroei. die groot depressie 2009/10 het finland redelik erg getref; in 2009 het die bruto binnelandse produk met 8,3% gekrimp. ondanks die daaropvolgende jare se ekonomiese herstel was die bbp in 2016 (aangepas vir inflasie) steeds minder as di\u00e9 in 2008.die russiese inval in oekra\u00efne sedert 2022 is ook in finland as 'n keerpunt beskou. in meningspeilings n\u00e1 die begin van die russiese inval in oekra\u00efne het 'n groot meerderheid finne 'n aansluiting by navo ondersteun. op 12 mei 2022 het beide die eerste minister sanna marin en president sauli niinist\u00f6 in 'n gesamentlike verklaring vir finland se toetreding tot navo \"sonder versuim\" gepleit; n\u00e1 'n aankondiging op 15 mei het finland en swede op 18 mei gesamentlik aansoek gedoen vir navo-lidmaatskap. op 5 julie 2022 het al 30 die navo-ambassadeurs die toetreeprotokolle onderteken en tot 31 maart 2023 het al die navo-lidlande se parlemente die protokolle goedgekeur. op 4 april 2023 het finland 'n navo-lidland geword.\n\n\n== demografie ==\nromeinse geskiedskrywers het na die bewoners van die noordoos-europese oerwoude as fenni verwys. die gebied was steeds yl bevolk \u2013 historici beraam die fenni-bevolking op sowat 100 000, en hierdie syfer het net geleidelik gestyg tot 400 000 in die 17de eeu en omstreeks een miljoen teen die begin van die russiese heerskappy in die vroe\u00eb 19de eeu.in die tweede helfte van die 20ste eeu het finland daarenteen 'n vinnige bevolkingsgroei ervaar sodat die bevolking in 1950 die vier-miljoenkerf oorskry, en danksy die relatief ho\u00eb geboortesyfer het die finse bevolking in 1991 reeds vyf miljoen beloop. in de vroe\u00eb 21ste eeu het die jaarlikse bevolkingsgroei na 0,3 persent afgeneem. die totale bevolking het in 2023 5 614 571 beloop.\nin vergelyking met ander europese lande word finland se bevolking deur 'n relatief mono-etniese struktuur gekenmerk \u2013 naas inheemse etniese groepe (91 persent finssprekende en 5,4 persent sweedssprekende finne, naas sowat 17 000 sami of samit) was die aandeel buitelanders in 2008 nog beperk tot minder as drie persent. van die altesaam 143 256 buitelanders in laat 2008 was onder meer 26 909 russiese, 22 604 estlandse en 8 439 sweedse burgers.\n\n\n== ekonomie ==\n\n\n=== finland se \"ekonomiese wonder\" ===\nna die ekonomiese ontwikkeling van finland in die 20ste eeu word dikwels as 'n \"ekonomiese wonder\" verwys. alhoewel die industrialisering reeds in die 19de eeu begin het (katoenspinnerye, papiermeule en ysterverwerking was in hierdie periode die belangrikste nywerhede wat veral in tampere, die \"finse manchester\", gekonsentreer was), het finland tot in die 20ste eeu een van die armste lande in europa met 'n oorwegend agrariese bevolking gebly. nog omstreeks 1950 het drie derdes van die finne in landelike gebiede gewoon, terwyl die nywerheidsektor slegs sowat 'n kwart van alle werkgeleenthede verteenwoordig het en die maandelikse inkomste van werkers laer as die gemiddeld in europa was.\ndit was juis die reparasies, wat finland n\u00e1 die tweede w\u00eareldoorlog aan die sowjetunie moes betaal, wat die aanleiding vir die eerste finse ekonomiese wonder gegee het. die land was destyds genoodsaak om sy nywerhede op 'n grootskaalse manier uit te brei en te herstruktureer om aan moskou se eise te kan voldoen. binne 'n relatief kort tydperk het die land sy nywerheidsektor gediversifiseer en sy afhanklikheid van die enigste beduidende uitvoerproduk \u2013 hout \u2013 aansienlik verminder. die finse bruto geografiese produk (bgp) het in die periode tussen 1950 en 1974 met gemiddeld vyf persent gegroei. in die 1980's het die tempo van groei selfs versnel tot jaarliks ses persent.\nbinne twee dekades het finland danksy sy groot uitvoere na die destydse sowjetunie en die europese ekonomiese gemeenskap van 'n landbouekonomie tot een van die mees gevorderde nywerheidslande in europa ontwikkel. een van finland se belangrikste maatskappye, nokia, is eksemplaries van die omvattende herstrukturering wat in die finse ekonomie ge\u00efmplementeer is. nokia is genoem na 'n klein dorpie naby tampere waar die maatskappy oorspronklik sy hoofkwartier gehad het. aanvanklik was nokia niks meer as 'n gewone klein sakeonderneming wat byna honderd jaar lank in die tradisionele hout- en papierbedryf gewortel was nie. eers danksy die samesmelting met 'n rubberfabriek in 1965 het nokia sy produkportfolio begin uitbrei. in die volgende jare het nokia 'n aantal bekende ondernemings uit die elektroniese bedryf \u2013 waaronder vervaardigers van kabels en televisietoestelle soos salora en luxor en die it-afdeling van die sweedse maatskappy ericsson \u2013 oorgeneem en steeds meer kennis op hierdie gebied versamel. papier en rubberskoene is steeds deur nokia vervaardig, tog het die maatskappy ook begin om televisietoestelle, selfone en skyfies te ontwikkel en uiteindelik tot een van die beduidendste internasionale ondernemings in die elektroniese en inligtingstegnologiebedryf gegroei. tussen 1998 en 2011 was dit selfs die w\u00eareldmarkleier in die selfoonbedryf.ander beduidende finse maatskappye is die petrochemiese reus neste oy wat in 1948 gestig is en vandag as een van die leidende ontwikkelaars en vervaardigers van skoon brandstowwe bekend staan en 'n netwerk van moderne vulstasies in die baltiese lande, pole en rusland opgebou het; kone oy, die derde grootste vervaardiger van hysbakke ter w\u00eareld waarmee onder meer wolkekrabbers in manhattan, singapoer en hongkong toegerus is; valmet, een van die beduidendste papiervervaardigers ter w\u00eareld wat in 1999 met rauma tot die nuwe maatskappy metso saamgesmelt het; en vaisala, wat meetinstrumente vir weerkundige doeleindes asook die meting van radioaktiwiteit en osoonkonsentrasies vervaardig. sedert die eerste ysbrekers in die 19de eeu in die hawestad turku ontwikkel is, het ook skeepsbou tot een van die sleutelbedrywe van die finse ekonomie gegroei. meer as die helfte van alle ysbrekers wat w\u00eareldwyd van stapel loop word in finland ontwerp. daarnaas word ook luukse plesierbote, spesiale skepe vir siviele en milit\u00eare doeleindes, jagte en diesel-enjins in finland vervaardig.\n\n\n=== land- en bosbou ===\ndie landbousektor was nog tot in die 1950's die belangrikste bron van inkomste vir die ekonomies aktiewe bevolking. as gevolg van landhervormings was die gemiddelde oppervlakte van plase relatief klein, tog het die verkoop van bosgebiede en werkgeleenthede in die bosbou 'n bykomende inkomste aan finse boere verskaf. die landbousektor speel nog steeds 'n beduidende rol in die finse ekonomie en samelewing \u2013 saam met verwante nywerhede bied hierdie bedryf sowat 300 000 werksgeleenthede en het in 2006 2,6 persent tot finland se bruto geografiese produk bygedra.die finse landbousektor floreer in 'n klimatiese konteks wat met 'n kort groeiperiode, onre\u00eblmatige re\u00ebnval en suur moerasgrond allesbehalwe gunstige omstandighede vir intensiewe boerdery skep. die landbouoppervlakte is dan ook beperk tot 2,2 miljoen hektaar of 6,5 persent van finland se totale oppervlakte. die finse graangebiede in die suidelike en westelike kusstreke is die mees noordelike ter w\u00eareld \u2013 hier word veral gars, hawer en koring verbou en daarnaas ook varke geteel. die graanopbrengs per hektaar is laer as in sentraal-europa. die kwik daal dikwels enkele dae n\u00e1 die oestyd vir die eerste keer benede vriespunt.\nboere in sentraal- en oos-finland spits hulle veral op beesteelt toe; suiwelprodukte verteenwoordig meer as 40 persent van die totale landbouproduksie. lapland asook dele van nord\u00f6sterbotten en kainuu is tradisionele rendierteeltgebiede. finland se rendiertelers beskik altesaam oor meer as 200 000 diere. in teenstelling met swede en noorwe\u00eb is rendierteelt in finland geen voorreg vir die inheemse sami-minderheid nie, sodat hierdie beroep ook vir die meerderheidsbevolking toeganklik is.\nmet die finse toetreding tot die europese unie (eu) het die finse landbousektor ingrypende veranderings ondergaan. die nasionale mark vir landbouprodukte was voorheen danksy 'n proteksionistiese beleid beskerm teen invoere. n\u00e1 1995 het die pryse vir produsente skielik met meer as 'n derde gedaal. die gemeenskaplike landboubeleid van die eu maak nogtans voorsiening vir die bewaring van die landbousektor in alle europese geweste en finansi\u00eble steun vir gebiede wat as gevolg van strukturele en natuurlike omstandighede benadeel is. finse boere trek sodoende voordeel uit die eu se praktyk van subsidi\u00ebring, terwyl die plaaslike landbousektor 'n merkwaardige konsentrasieproses ondergaan: die aantal boerderye, wat in die 1990's nog sowat 100 000 beloop het, het verminder tot byna 80 000 in 2000 en 65 802 in 2008. die gemiddelde oppervlakte (15 hektaar in die 1990's) het toegeneem tot 28 hektaar in 2000 en 35 hektaar in 2008.houtverwerkingsaanlegte bied sowel werksgeleenthede asook 'n bron van inkomste vir boseienaars \u2013 58 persent van die finse bosgebiede is in privaat besit, en een uit elke vyf finse gesinne beskik oor bosgrond. jaarliks word sowat 60 miljoen kubieke meter hout gekap, tog maak die finse houtbedryf op volhoubare wyse gebruik van inheemse houtbronne. nogtans bly die kap van bome in noord-finse oerwoude omstrede.\n\n\n=== krisisjare ===\nin die 1980's het finland 'n enorme ekonomiese insinking beleef nadat die land sy uitvoermarkte in oos-europa verloor het en tegelykertyd ook die binnelandse vraag ineengestort het. ho\u00eb rentekoerse en 'n geweldige publieke skuldlas het die krisis verskerp. die werkloosheidsyfer het van drie tot meer as twintig persent gestyg en was saam met di\u00e9 van spanje die hoogste in europa.\ndie finse ekonomie het eers n\u00e1 drie krisisjare in 1992 geleidelik begin herstel, en teen die middel van die negentigerjare het selfs 'n groot opswaai ingetree wat dikwels as die tweede ekonomiese wonder in finland beskryf word. veral die devaluasie van die finse markka het 'n gunstige invloed op die uitvoersektor uitgeoefen \u2013 tussen 1993 en 1995 het die uitvoere met jaarliks 13 persent gestyg en sodoende ook die nywerheidsproduksie gestimuleer. die staatsektor is met effektiewe besuinigingsmaatre\u00ebls gestabiliseer, terwyl die finse staat met die privatisering van staatsbeheerde ondernemings 'n inkomste van twintig miljard markka verdien het. die beduidendste openbare ondernemings, wat vanaf 1994 geleidelik geprivatiseer is, was die finse telekom (tele); die finse spoorwegmaatskappy vr; rautaruukki, die tweede grootste staalvervaardiger in skandinawi\u00eb; die chemiese reus kemira; en die energieverskaffer imatran voima.\ndie konsolidasieproses in die staatssektor was reeds in 1996 afgesluit, en die inflasiekoers was vanaf 1994 enkele jare lank net omstreeks een persent. finland het aan alle voorwaardes vir die invoering van die europese geldeenheid euro voldoen. sowel verbruikers asook ondernemings het voordeel uit die omskakeling na die euro getrek \u2013 voedselpryse is aansienlik verlaag sodat die besteebare inkomste van finne aan die toeneem was en die aanleiding tot verdere ekonomiese groei gegee het. die winste van ondernemings het in hierdie periode sterk gestyg.\nin 2015 was finland opnuut besig om op 'n ekonomiese krisis af te stuur nadat sy ekonomie in die derde kwartaal die slegste gevaar het in die eurosone en met 0,6 persent gekrimp het. werkloosheid het toegeneem van 6,2 persent vroeg in 2008 tot 9,5 persent vroeg in 2016.\ndie land se ekonomiese moeilikhede het voortgespruit uit 'n sterk dalende vraag na finse goedere in rusland, 'n verlaagde internasionale mededingendheid weens ho\u00eb arbeidskoste, en die agteruitgang van nokia, finland se vroe\u00ebre nywerheidsreus. naas nokia kon ook die finse papierbedryf nie meer die uitdaging bemeester wat 'n nuwe generasie slimfone en e-boeklesers gebied het nie \u2013 die vervanging van gedrukte media deur internetdienste, digitale koerantuitgawes en e-boeke. daarnaas het die finse staatsuitgawes, wat persentasiegewys onder die hoogstes in europa gereken word, sorgwekkende vlakke bereik.\n\n\n== politiek ==\nstaatshoofde van finland sedert oktober 1918:\n\nv\u00e4in\u00f6 i van finland (koning, 1918)\npehr evind svinhufvud (regent, 1918)\ncarl gustav mannerheim (regent, 1918\u20131919)\nkaarlo juho stahlberg (president, 1919\u20131925)\nlauri kristian relander (1925\u20131931)\npehr evind svinhufvud (1931\u20131937)\nky\u00f6sti kallio (1937\u20131940)\nristo heikki ryti (1940\u20131944)\ncarl gustav mannerheim (1944\u20131946)\njuho kusti paasikivi (1946\u20131956)\nurho kaleva kekkonen (1956\u20131982)\nmauno henrik koivisto (1982\u20131994)\nmartti oiva kalevi ahtisaari (1994\u20132000)\ntarja kaarina halonen (v) (2000\u20132012)\nsauli v\u00e4in\u00e4m\u00f6 niinist\u00f6 (sedert 2012)ander bekende (politieke) persoonlikhede\n\ncarl gustav mannerheim (was behalwe regent en president ook maarskalk opperbevelhebber)\nv\u00e4in\u00f6 tanner (sosiaal-demokratiese premier)\nantti oskari tokoi (sosiaal-demokratiese premier)\nkalevi sorsa (sosiaal-demokratiese premier)\nmatti vanhanen (premier vir die sentrumparty)finse politieke partye\n\nkesk (sentrumparty; gematig regs)\nsdp (sosiaal-demokrate)\nlkp (liberale volksparty; liberaal)\nkd (christen-demokrate)\nsfp (sweedse volksparty; gematig regs, party vir die sweedse minderheid)\nkok (nasionale koalisieparty; sentraal-regs)\nvas (linkse volksparty; links-sosialisties)\nikl ([1932\u20131944] patriotiese beweging; fascisties)\nml ([1906\u20131965] agrariese liga; gematig regs; vanaf 1965 = sentrumparty)\nskdl ([1944\u20131991] volksdemokratiese party; links-sosialisties/kommunisties)\n\n\n== boukuns ==\n\n\n=== romaanse boukuns ===\ndie suidweste van finland is eers vanaf die middel van die 12de eeu gekersten. henrik, biskop van uppsala in swede, het in 1156 tydens 'n sendingreis die martelaardood gesterf en is in die voorganger van die huidige kerk te nousiainen begrawe. afgesien van 'n sendingsbisdom is die eerste bisdom van finland eers in 1276 in turku (\u00e5bo) gestig.\ndie w\u00eareldlike en sakrale houtgeboue uit die romaanse periode het nie bewaar gebly nie. die steengeboue uit hierdie tydperk, waaronder 125 middeleeuse steenkerke, is merendeels van veldstene gebou en vanwe\u00eb hul eenvoudige binneruimtes sonder versierings moeilik om te dateer. die voorganger van turku se huidige domkerk is in die eerste helfte van die 13de eeu as houtkerk opgerig.\ndie sakrale boukuns van \u00e5land, waaronder die veldsteensaal van hammarland (laat 14de eeu) en die steensakristie in finstr\u00f6m uit die tweede helfte van die 13de eeu, wat deel uitmaak van 'n houtkerk, word eweneens by die romaanse stylperiode gereken.\n\n\n== sport ==\nverskeie sportsoorte is gewild in finland. pes\u00e4pallo, die finse ekwivalent van die amerikaanse bofbal, is finland se nasionale sportsoort, hoewel die gewildste sport in terme van toeskouers yshokkie is. ander gewilde sportsoorte sluit in atletiek, heg-en-steg-ski, skansspring, sokker, vlugbal en basketbal. sokker is die mees uitgeoefende spansport volgens aantal deelnemers in die land. die finse nasionale basketbalspan het groot openbare aandag ontvang.in terme van verowerde medaljes en goue medaljes per inwoners is finland die bespresterende land in die olimpiese geskiedenis. finland het tydens die olimpiese somerspele 1908 vir die eerste keer op sy eie deelgeneem. tydens die olimpiese somerspele 1908 het die oorspronklike \"vlie\u00ebnde fin\" hannes kolehmainen drie goue medaljes gewen. gedurende die 1920's en 1930's het finse langafstandlopers die olimpiese spele oorheers, en paavo nurmi het altesaam nege olimpiese goue medaljes gewen en tussen 1921 en 1931 22 amptelike w\u00eareldrekords opgestel. na nurmi word dikwels as die grootste finse sportlui en een van die grootste atlete van alle tye verwys. die olimpiese somerspele 1952 is in helsinki aangebied.\ndie spiesgooi-item het aan finland nege olimpiese goue medaljes, vyf w\u00eareldbekertitels, vyf europese kampioenskaptitels en 24 w\u00eareldrekords besorg. finland het ook 'n noemenswaardige geskiedenis wat kunsskaats betref. finse skaatsers het agt w\u00eareldbekertoernooie en 13 juniorw\u00eareldbekertoernooie in gesinchroniseerde skaats gewen.\nfinse deelnemers het aansienlike sukses behaal in motorsport. in die w\u00eareldtydrenkampioenskap het finland agt w\u00eareldkampioene opgelewer, meer as enige ander land. in formule een het finland die meeste w\u00eareldbekertoernooie per inwoners gewen, met keke rosberg, mika h\u00e4kkinen en kimi r\u00e4ikk\u00f6nen wat al die titel gewen het.van die gewildste ontspanningsporte en aktiwiteite sluit in nordiese stap, naelloop, fietsry en ski. vloerbal is die gewildste jeug- en werkpleksport.\n\n\n== verwysings ==\n\n\n== bronnelys ==\nalgemeen(en)  \"finland\". encyclop\u00e6dia britannica. besoek op 6 augustus 2023.\n(en)  \"finland\". central intelligence agency. besoek op 6 augustus 2023.\n\n\n== eksterne skakels ==\n(en)  toerisme-inligting oor finland op wikivoyage\n(en)  finse bureau vir toerisme\n(en)  (fi)  (sv)  this is finland \u2013 finse ministerie van buitelandse sake\n(en)  (fi)  (sv)  statistiek finland"