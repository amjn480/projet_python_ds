"\u2019n droom is \u2019n opeenvolging van beelde, idees, emosies en sensasies wat gewoonlik onwillekeurig in die gedagtes voorkom tydens sekere stadiums van slaap. die inhoud en doel van drome word nie heeltemal verstaan nie, hoewel hulle deur die aangetekende geskiedenis die onderwerp van wetenskaplike, filosofiese en godsdienstige belang was. die vertolking van drome is die poging om die betekenis van drome uit te l\u00ea en \u2019n onderliggende boodskap te soek. die wetenskaplike studie van drome word oneirologie genoem.drome kom veral in die rem-fase (met vinnige oogbewegings) van slaap voor \u2013 wanneer breinaktiwiteit hoog is en ooreenkom met wanneer \u2019n persoon wakker is. rem-slaap is sigbaar deur middel van voortdurende bewegings van die o\u00eb tydens slaap. soms kom drome ook in ander stadiums van slaap voor. hierdie drome is egter geneig om baie minder helder of onthoubaar te wees.die lengte van \u2019n droom kan wissel; hulle kan \u2019n paar sekondes of sowat 20-30 minute duur. mense is meer geneig om \u2019n droom te onthou as hulle tydens die rem-fase wakker word. die gemiddelde persoon het drie tot vyf drome per nag, maar dit kon tot sewe wees. die meeste drome word egter dadelik of gou vergeet. drome is geneig om langer te duur namate die nag vorder. in \u2019n tydperk van agt uur slaap, kom die meeste drome in die gewoonlik twee uur van rem voor. drome wat verband hou met ondervindings wanneer \u2019n persoon wakker is, word verbind met rem-theta-aktiwiteit, wat daarop dui dat die prosessering van die emosionele geheue in rem-slaap plaasvind.menings oor die betekenis van drome het deur tye en kulture verander. baie mense onderskryf die freudiaanse teorie van drome \u2013 dat hulle insig in verskuilde begeertes en emosies verleen. ander prominente teorie\u00eb sluit in di\u00e9 waarvolgens drome help in die vorming van die geheue, probleme oplos of bloot \u2019n neweproduk van lukrake breinaktiwiteit is.sigmund freud, wat die sielkundige dissipline psigoanalise ontwikkel het, het in die vroe\u00eb 1900's uitgebreid oor droomteorie\u00eb en hulle vertolkings geskryf. hy het drome verklaar as die manifestasie van \u2019n mens se diepste begeertes en vrese, wat dikwels verband hou met onderdrukte kinderherinneringe of obsessies. hy het verder geglo dat feitlik elke droomonderwerp, ongeag die inhoud daarvan, die verligting van seksuele spanning verteenwoordig. in the interpretation of dreams (1899) het freud \u2019n sielkundige tegniek ontwikkel om drome te vertolk en \u2019n reeks riglyne ontwerp om die simbole en motiewe te verstaan wat in drome voorkom. \nin moderne tye word drome beskou as \u2019n verbinding tot die onderbewussyn. hulle wissel van normaal en gewoon tot oormatig surrealisties en bisar. drome se aard kan verskil; dit kan vreesaanjaend, opwindend, magies, melancholies, avontuurlik of seksueel wees. die gebeure in drome is gewoonlik buite beheer van die dromer, met die uitsondering van wanneer iemand bewus van sy omgewing is. soms kry iemand \u2019n skeppende idee in sy drome of gee dit hom inspirasie.\n\n\n== kulturele betekenis ==\n\n\n=== antieke geskiedenis ===\ndie antieke sumeri\u00ebrs in mesopotami\u00eb het bewyse agtergelaat van droomvertolking wat van tot minstens 3100 v.c. dateer. dwarsdeur die geskiedenis van mesopotami\u00eb is drome as uiters belangrik vir waars\u00eaery beskou. en konings het groot waarde daaraan geheg. gudea, die koning van die sumeriese stad lagasj (bewind omstreeks 2144-2124 v.c.), het \u2019n tempel laat herbou as gevolg van \u2019n droom waarin hy vertel is om dit te doen. die akkadiese heldedig van gilgamesj bevat verskeie vertellings van die profetiese krag van drome. eers het gilgamesj self twee drome waarin die koms van enkidu voorspel is. later droom enkidu oor die held se ontmoeting met die reus humbaba. drome is soms ook beskou as maniere om in ander w\u00earelde te sien en daar is geglo die siel, of \u2019n deel daarvan, beweeg uit die liggaam van die slapende persoon en besoek die plekke en mense wat die persoon in sy drome sien. in tablet vii van die heldedig vertel enkidu aan gilgamesh \u2019n droom waarin hy die gode anoe, enlil en utu gesien het wat hom ter dood veroordeel. hy het ook \u2019n droom gehad waarin hy die onderw\u00eareld besoek.die assiriese koning assurnasirpal ii (bewind 883-859 v.c.) het \u2019n tempel laat bou vir mamoe, moontlik die god van drome. die latere assiriese koning assurbanipal (bewind 668 tot omstreeks 627 v.c.) het \u2019n droom tydens \u2019n desperate milit\u00eare situasie gehad waarin sy goddelike beskermer, die godin isjtar, aan hom verskyn en belowe sy sou hom na oorwinning lei.die babiloni\u00ebrs en assiri\u00ebrs het drome verdeel in \"goed\", wat deur die gode gestuur is, en \"sleg,\" wat deur demone gestuur is. in \u2019n versameling droomvoorspellings wat behoue gebly het, i\u0161kar zaq\u012bqu, word van verskeie drome en hulle voorspellings vertel; dit is skynbaar op werklike voorvalle gegrond. sommige lys verskillende moontlike gevolge, geskoei op geleenthede toe mense soortgelyk drome gehad het met verskillende gevolge. drome wat genoem word, sluit in \u2019n verskeidenheid daaglikse werkgebeure, reise na verskillende bestemmings, gesinsake, seksdade en ontmoetings met mense, diere en gode.in antieke egipte het egiptenare in 2000 v.c. reeds hulle drome op papirus neergeskryf. mense met helder en belangrike drome is as gese\u00ebnd en spesiaal beskou. antieke egiptenare het geglo drome is soos orakels en bring boodskappe van die gode. hulle het geglo die beste manier om goddelike openbaring te ontvang was deur drome en daarom sou hulle drome \"voortbring\". hulle sou na heiligdomme gaan en op spesiale \"droombeddens\" slaap met die hoop om raad, gemak of genesing van die gode te kry.\n\n\n=== klassieke geskiedenis ===\nin die chinese geskiedenis is geskryf van twee belangrike aspekte van die siel, waarvan die een tydens slaap van die liggaam bevry word om in \u2019n droomw\u00eareld te reis, terwyl die ander een in die liggaam bly. hierdie geloof en droomvertolking is egter al sedert vroe\u00eb tye bevraagteken, soos deur die filosoof wang chong (27-97 n.c.). die indiese teks upanishads, wat tussen 900 en 500 v.c. geskryf is, l\u00ea klem op twee betekenisse van drome. volgens die eerste is drome slegs die uitdrukking van innerlike begeertes. volgens die tweede verlaat die siel die liggaam en word dit rondgelei totdat die persoon wakker word.\ndie grieke het dieselfde idee as die egiptenare gehad oor hoe om goeie en slegte drome te vertolk, asook die idee van drome voortbring. morfeus, die griekse god van drome, het ook waarskuwings en voorspellings aan di\u00e9 gestuur wat by altare of in tempels geslaap het. die vroegste griekse geloof oor drome was dat die gode die dromers fisiek besoek. hulle het die huis deur \u2019n sleutelgat binnegekom, en het die huis op dieselfde manier verlaat nadat hulle hulle goddelike boodskap gelaat het.\nantifon het die eerste bekende griekse boek oor drome in die 5de eeu v.c. geskryf. in di\u00e9 eeu het ander kulture die grieke be\u00efnvloed om te glo die siel verlaat die dromende liggaam. hippokrates (469-399 v.c.) het \u2019n eenvoudige droomteorie gehad: bedags kry die siel beelde; snags vervaardig dit beelde. die griekse filosoof aristoteles (384-322 v.c.) het geglo drome veroorsaak fisiologiese aktiwiteit. hy het gedink drome kan siektes ontleed en voorspel. marcus tullius cicero het weer geglo alle drome word geskep deur gedagtes en gesprekke wat die persoon in die vorige dae gehad het.herodotos skryf in sy geskiedenisse: \"die visioene wat in ons drome voorkom, is meestal die dinge waarmee ons deur die dag te doen gekry het.\"\n\n\n=== godsdienstige sienings ===\n\n\n==== abrahamitiese gelowe ====\nin juda\u00efsme word drome beskou as deel van die ondervinding van die w\u00eareld wat vertolk kan word en waaruit lesse geleer kan word. dit word in die talmoed bespreek (traktaat berachot 55\u201360).\ndie antieke israeliete het hulle drome nou met hulle geloof verbind, hoewel hulle monote\u00efsties was en geglo het drome is die stem van slegs een god. die israeliete het ook onderskei tussen goeie drome (van god) en slegte drome (van bose geeste). nes baie ander antieke kulture het hulle drome voortgebring om \u2019n goddelike openbaring te kry. die profeet samuel sou in die tempel slaap waar die ark was en die woord van god ontvang.\" die meeste drome in die bybel is in genesis.\nchristene deel die meeste van die gelowe van die israeliete en glo die ou testament se verhale oor drome met \u2019n goddelike inspirasie. die bekendste van di\u00e9 drome is jakob se droom in genesis 28 oor \u2019n leer wat van die aarde tot aan die hemel strek. baie christene glo god kan deur drome tot mense spreek. \niain r. edgar het die rol van drome in islam nagevors. hy meen drome speel \u2019n belangrike rol in die geskiedenis van islam en in die lewe van moslems, want droomvertolkings is die enigste manier waarop moslems openbaringe van god kan ontvang sedert die dood van die laaste profeet, mohammed.\n\n\n==== hindoe\u00efsme ====\nin die mandukya-upanishad, deel van die vediese geskrifte van indiese hindoe\u00efsme, is \u2019n droom een van drie toestande wat die siel ervaar in sy leeftyd; die ander twee is die wakkerwees- en slaaptoestand.\n\n\n==== boeddhisme ====\nin boeddhisme is idees oor drome soortgelyk aan die klassieke en volkstradisies van suid-asi\u00eb. dieselfde droom kom soms by verskeie mense voor, soos in die geval van die toekomstige boeddha. sommige drome kom ook in verskillende tye voor: die toekomstige boeddha het sekere drome wat ooreenstem met di\u00e9 van vorige boeddhas. in boeddhistiese geskrifte dien drome dikwels as simbool van sekere stadiums van die persoon se lewe.\n\n\n== neurobiologie ==\n\n\n=== rem- versus nie-rem-drome ===\nspesifieke soorte drome is ge\u00efdentifiseer vir drome tydens rem- en nie-rem-stadiums van slaap. die helder, bisarre drome wat gewoonlik onthou word wanneer \u2019n mens wakker word, word hoofsaaklik met rem-slaap verbind. diepe (fase 3 en 4)-laegolfslaap (nie-rem-slaap of nrem) word algemeen verbind met meer statiese, diepsinnige drome. di\u00e9 drome word hoofsaaklik deur die hippokampus aangedryf en sluit herinneringe aan gebeure in \"soos wat hulle gebeur het\", sonder die lukrake kombinasie van voorwerpe wat in drome tydens rem-slaap voorkom. die res van di\u00e9 artikel fokus op drome tydens die rem-fase en word meestal bloot \"drome\" genoem.\n\n\n=== rem-slaap ===\nomdat \u2019n mens gewonlik wakker word tydens die rem-fase van slaap, is die helder, bisarre drome in di\u00e9 fase die drome wat \u2019n mens gewoonlik onthou. (tydens rem-slaap wys \u2019n elektro\u00ebnsefalogram, of eeg, breingolwe in die fase van slaap wanneer \u2019n mens op sy \"wakkerste\" is.) gedurende \u2019n tipiese lewensduur bestee \u2019n mens sowat ses jaar aan droom (wat sowat twee uur per nag is). die meeste drome duur net 5 tot 20 minute. dit is onbekend waar in die brein drome se oorsprong l\u00ea, indien daar \u2019n enkele bron van drome is, en of verskeie dele van die brein betrokke is. dit is ook onseker watter doel drome vir die liggaam en gees het.\ntydens rem-slaap word die senuoordraers norepinefrien, serotonien en histamien heeltemal onderdruk. gedurende die meeste drome is \u2019n mens nie bewus daarvan dat hy droom nie, ongeag hoe absurd of eksentriek die droom is. die rede hiervoor kan wees dat die prefrontale korteks, die streek van die brein wat vir logika en beplanning verantwoordelik is, \u2019n afname in aktiwiteit toon. dit laat die dromer toe om \u2019n aktiewer wisselwerking met die droom te h\u00ea sonder om te dink wat kan gebeur, want goed wat gewoonlik in die werklikheid uitstaan, smelt met die droomtonele saam.wanneer die duur van rem-slaap gemeet is en proefkonyne wakker gemaak word voordat hulle die drome kan vergeet of die drome deur die werklikheid be\u00efnvloed word, het die proefkonyne die tyd akkuraat weergegee waartydens hulle in die rem-stadium gedroom het. di\u00e9 noue verband tussen rem-slaap en droomondervindings was die basis van die eerste reeks verslae waarin die aard van drome beskryf is: dat dit \u2019n gereelde nagtelike ondervinding is, eerder as \u2019n verskynsel nou en dan, en dat dit verbind word met ho\u00ebfrekwensie-aktiwiteit binne elke slaaptydperk wat met voorspelbare tussenposes voorkom van sowat elke 60 tot 90 minute in alle mense dwarsdeur hulle lewe.\nrem-slaaptydperke en die drome wat daarmee gepaard gaan, word al hoe langer deur die nag. die eerste tydperk is sowat 10 tot 12 minute, en die tweede en derde tydperk 15 tot 20 minute. drome aan die einde van die nag kan tot 15 minute duur, hoewel hulle ervaar kan word as verskeie aparte episodes vanwe\u00eb kort tye waartydens slaap onderbreek word aan die einde van die nag. gewone mense kan 50% van die tyd hulle drome weergee as hulle wakker gemaak word voor die einde van die eerste rem-tydperk. dit verhoog tot sowat 99% as hulle tydens die laaste rem-tydperk wakker gemaak word. dit lyk of die toename in die onthou van drome te doen het met die intensivering in die helderheid van die droomtonele, kleure en emosies deur die nag.\n\n\n=== breinaktiwiteit ===\neen van die sentrale vrae in slaapnavorsing is watter deel van die brein drome se oudiovisuele ondervinding aandryf. wanneer \u2019n mens wakker is, word die grootste deel van die brein se interne beeldvorming beheer van die voorkant van die brein af, deur die laterale prefrontale korteks (lpfk). redenering en beplanning is die gevolg van die konstruktiewe beeldvorming van die lpfk, wat as \u2019n soort poppemeester optree wat die voorwerpe wat in die geheue geb\u00eare word, in nuwe kombinasies herorganiseer. tydens rem-slaap is die lpfk egter onaktief. in mense wie se lpfk beskadig is, verander drome glad nie \u2013 dit bevestig dat die lpfk nie drome beheer nie.gedurende laegolfslaap word beeldvorming hoofsaaklik deur die hippokampus aangedryf en dit sluit herinneringe aan gebeure in \u201csoos wat hulle gebeur het\u201d, sonder die lukrake kombinasie van voorwerpe gedurende rem-slaap. gedurende laasgenoemde slaaptydperk word die kommunikasie tussen die neokorteks en die hippokampus deur \u2019n ho\u00eb vlak van die senuoordraer asetielcholien versteur.dit is onduidelik presies hoe beelde in \u2019n mens se gewaarwordings lyk tydens rem-slaap \u2013 sonder dat dit aangedryf word deur die lpfk (soos in wanneer \u2019n mens wakker is) of die hippokampus (soos tydens laegolfslaap). \u2019n algemene verduideliking is dat senuselgroepe in die neokorteks, gelaai met vorige aktiwiteite of huidige stimulasie, spontaan geaktiveer word deur die golwe wat rem-slaap kenmerk. in die woorde van hobson & mccarley \"maak die neokorteks die beste van \u2019n slegte saak deur selfs gedeeltelik samehangende droombeelde te skep uit die relatief deurmekaar seine wat van die breinstam af gestuur word.\u201d\n\n\n== inhoud ==\nvan die 1940's tot 1985 het die amerikaanse sielkundige calvin s. hall meer as 50 000 droomverslae bymekaargemaak. in 1966 het hall en van de castle the content analysis of dreams gepubliseer waarin hulle \u2019n kodestelsel uitgestippel het om 1 000 droomverslae van studente te bestudeer. die resultate dui daarop dat deelnemers van oor verskeie dele van die w\u00eareld se drome soortgelyke inhoud gehad het. \n\n\n=== beelde ===\ndie visuele aard van drome is gewoonlik hoogs fantasmagories; verskillende plekke en voorwerpe raak deurentyd met mekaar vermeng. die beelde (insluitende plekke, mense en voorwerpe) is gewoonlik weerspie\u00eblend van \u2019n mens se herinneringe en ondervindings, maar gesprekke kan \u2019n hoogs oordrewe of bisarre vorm aanneem. sommige drome vertel uitvoerige stories waarin die dromer heel nuwe, komplekse w\u00earelde betree en wakker word met idees, gedagtes en gevoelens wat nog nooit voorheen ervaar is nie.\nmense wat van geboorte af blind is, het nie visuele drome nie. hulle drome betrek ander sintuie, soos gehoor, gevoel en smaak \u2013 watter ook al sedert geboorte teenwoordig is.\n\n\n=== emosies ===\nin die hall-studie was angs die emosie wat die meeste in drome ervaar is. ander emosies sluit in verlating, woede, vreugde en geluk. negatiewe emosies was veel volopper as positiewes.\n\n\n=== seksuele temas ===\nvolgens die hall-dataontleding kom seksdrome nie meer as 10% van die tyd voor nie en is dit algemener in die jong- en middeltienerjare. \u2019n ander studie het getoon 8% van beide mans en vroue se drome het \u2019n seksuele inhoud. in sommige gevalle lei seksdrome tot \u2019n orgasme of nagtelike storting (dit is bekend as \"nat drome\").\n\n\n=== kleur versus swart-wit ===\n\u2019n klein minderheid van mense s\u00ea hulle droom net in swart-wit. in \u2019n studie in 2008 deur \u2019n navorser by die universiteit van dundee is bevind mense wat as kinders net swart-wit televisie en rolprente gekyk het, droom sowat 25% van die tyd in swart-wit.\n\n\n== vertolking ==\n\n\n=== algemene vertolkings ===\ndie vertolking van drome kan die gevolg van subjektiewe idees en ondervindings wees. in een studie is bevind die meeste mense glo \"hulle drome onthul betekenisvolle versteekte waarhede\". in nog \u2019n studie in die vsa, suid-korea en indi\u00eb is bevind 74% van indi\u00ebrs, 65% van suid-koreane en 56% van amerikaners glo hulle drome se inhoud gee hulle \u2019n betekenisvolle insig in hulle onbewuste begeertes en menings. hierdie freudiaanse siening is deur die grootliks niewetenskaplike publiek geglo eerder as teorie\u00eb wat droominhoud toeskryf aan geheuekonsolidasie, probleemoplossing en lukrake breinaktiwiteit.\n\n\n=== belangrikheid ===\nin die verslag het morewedge en norton (2009) ook bevind mense heg meer waarde aan die belangrikheid van droominhoud as aan soortgelyke gedagte-inhoud wat voorkom wanneer hulle wakker is. een studie het aan die lig gebring amerikaners is meer geneig om hulle vlugte te verpas as hulle gedroom het hulle vliegtuig verongeluk as wanneer hulle die vorige dag daaraan gedink het dat hulle vliegtuig verongeluk. hulle is ook net so geneig om \u2019n vlug te verpas as hulle die vorige nag daarvan gedroom het as wanneer daar werklik \u2019n vliegongeluk was op die roete wat hulle wou vlieg.nie alle droominhoud is as ewe belangrik beskou nie. deelnemers aan die genoemde studies het meer waarde aan droominhoud geheg as dit ooreenstem met hulle menings en begeertes wanneer hulle wakker is. mense was meer geneig om \u2019n positiewe droom oor \u2019n vriend as betekenisvol te beskou as een oor iemand van wie hulle nie hou nie; dieselfde was die geval met \u2019n negatiewe droom oor iemand van wie hulle nie hou nie teenoor \u2019n negatiewe droom oor \u2019n vriend.\n\n\n== verwante verskynsels ==\n\n\n=== inkorporasie van die werklikheid ===\n\u2019n mens se sintuie kan deur die nag deur eksterne stimulusse gebombardeer word, maar die brein vertolk dikwels die stimulus en maak dit deel van \u2019n droom sodat die dromer kan aanhou slaap. droominkorporasie is die verskynsel dat \u2019n werklike sensasie, soos omgewingsklanke, in die droom ge\u00efnkorporeer word. iemand sal byvoorbeeld in sy droom \u2019n telefoon hoor lui, terwyl die foon in werklikheid lui. die brein kan \u2019n persoon egter wakker maak as hy in gevaar verkeer of homself geleer het om op sekere klanke te reageer, soos die huil van \u2019n baba.\ndie term \"droominkorporasie\" word ook gebruik in navorsing oor die graad waarin gebeure in die dae tevore deel van drome word. volgens onlangse studies het gebeure in die dag of week net voor die droom die meeste invloed. gary alan fine en laura fischer leighton meen \u201cdrome is ekstern tot die individuele brein\u201d, want 1) drome is nie willekeurig nie; 2) drome weerspie\u00ebl die sosiale werklikheid; 3) drome is openbare retoriek; en 4) drome is gemeenskaplik vertolkbaar.\n\n\n=== voorspelling van werklike gebeure ===\nvolgens peilings kom dit algemeen voor dat mense glo hulle drome voorspel komende gebeure. sielkundiges het dit al verduidelik aan die hand van geheuepartydigheid, naamlik \u2019n selektiewe geheue vir akkurate voorspellings en verwronge geheue sodat drome agterna beskou in lewenservarings pas. die veelvuldigheid van drome maak dit maklik om \u2019n verband tussen die droominhoud en werklike gebeure te vind. die term \"waarheidsliewende droom\" is al gebruik vir drome wat waarhede onthul of bevat wat nog nie aan die dromer bekend is nie \u2013 dit kan toekomstige gebeure of geheime wees.in een proefneming is deelnemers gevra om hulle drome in \u2019n dagboek neer te skryf. dit het die selektiewegeheue-effek uitgesluit, en die drome oor die toekoms het nie meer akkuraat gelyk nie. in nog \u2019n proefneming is \u2019n vals dagboek van \u2019n student aan die deelnemers gegee. in die dagboek is gebeure uit die student se lewe beskyf, sowel as \u2019n paar voorspellende \u00e9n nievoorspellende drome. toe deelnemers daarna gevra is om die drome te onthou, het hulle die voorspellende drome wat waar geword het, beter onthou as di\u00e9 wat nie waar geword het nie.\n\n\n=== deursigtige drome ===\ndeursigtige drome is die bewustelike waarneming van \u2019n mens se toestand terwyl hy droom. in di\u00e9 toestand kan die dromer \u2019n mate van beheer h\u00ea oor sy eie aksies in die droom asook oor die karakters en omgewing van die droom. droombeheer verbeter na berig word met opsetlike oefening. die vermo\u00eb om aspekte van die droom te beheer is egter nie noodsaaklik vir \u2019n droom om as \"deursigtig\" beskryf te word nie \u2013 \u2019n deursigtige droom is enige droom waartydens die dromer weet hy droom. die voorkoms van deursigtige drome is wetenskaplik geverifieer.\n\n\n==== kommunikasie deur deursigtige drome ====\nin 1975 het die sielkundige keith hearne \u2019n geslaagde boodskap aangeteken van \u2019n dromer met \u2019n deursigtige droom. op 12 april 1975, nadat die proefkonyn ingestem het om sy o\u00eb links en regs te beweeg sodra sy droom deursigtig raak, het alan worsley, die proefkonyn en hearne se medeskrywer van die daaropvolgende artikel, die taak suksesvol uitgevoer.jare later het die psigofisioloog stephen laberge \u2019n soortgelyke proefneming gedoen, insluitende:\n\ndie gebruik van oogseine om die proefkonyn se sin vir tyd in drome te ondersoek.\n\u2019n vergelyking van elektriese aktiwiteit in die brein tydens slaap en tydens wakker wees.\nstudies wat seks, opwekking en orgasme in drome met die werklike lewe vergelyk.kommunikasie tussen twee dromers is ook aangeteken. die proses het eeg's behels wat oogseine en die inkorporasie van die werklikheid in die vorm van rooi ligstimulusse monitor, asook \u2019n geko\u00f6rdineerde webtuiste. die webtuiste het waargeneem wanneer albei mense droom en het \u2019n stimulus na een van die dromers gestuur wat dit in sy droom ge\u00efnkorporeer het. di\u00e9 dromer het met oogbewegings aangedui toe sy droom deursigtig raak; die webtuiste het dit waargeneem en die stimulus na die tweede dromer gestuur, wat dit ook in sy droom ge\u00efnkorporeer het.\n\n\n=== gedagtelose oortredings ===\ndrome van gedagtelose oortredings is drome waarin die dromer \u2019n aktiwiteit uitvoer wat hy probeer stop (\u2019n klassieke voorbeeld is iemand wat ophou rook het en droom hy steek \u2019n sigaret aan). mense wat sulke drome gehad het, het ges\u00ea hulle het met intense gevoelens van berou wakker geword. in een studie is \u2019n positiewe verband gevind tussen di\u00e9 drome en om die aktiwiteit suksesvol te stop.\n\n\n=== die onthou van drome ===\ndie onthou van \u2019n droom is taamlik onbetroubaar, hoewel di\u00e9 vaardigheid aangeleer kan word. drome kan gewoonlik onthou word as iemand tydens die droom wakker word. vroue is geneig om hulle drome beter as mans te onthou. drome wat moeilik is om te onthou het gewoonlik \u2019n klein sielkundige uitwerking gehad, en faktore soos opvallendheid, stimulasie en inmenging speel \u2019n rol. dikwels word \u2019n droom onthou as \u2019n lukrake sneller of stimulus gesien of gehoor word. volgens die \"opvallendheidshipotese\" word \u2019n droom wat opvallend is, soos intens, nuut of ongewoon, makliker onthou. \u2019n droomdagboek kan gehou word om drome te help onthou.\nsommige mense ervaar sensasies van die vorige nag se droom spontaan wanneer hulle aan die slaap raak. die sensasies is egter gewoonlik te flou en verbygaande om te onthou. minstens 95% val alle drome word nie onthou nie. sekere chemiese stowwe in die brein wat nodig is vir die omskepping van korttermyngeheue in langtermyngeheue word gedurende rem-slaap onderduk. tensy \u2019n droom besonder helder is en \u2019n mens dadelik daarna wakker word, raak die inhoud van die droom vergete.\n\n\n=== d\u00e9j\u00e0 vu ===\neen teorie van d\u00e9j\u00e0 vu skryf die gevoel dat \u2019n mens iets al voorheen gesien of ervaar het, toe aan \u2019n droom oor \u2019n soortgelyke plek of situasie. \u2019n mens vergeet dan daarvan totdat hy o\u00ebnskynlik geheimsinnig daaraan herinner word terwyl hy wakker is.\n\n\n=== dagdrome ===\n\u2019n dagdroom is \u2019n fantasiedroom terwyl \u2019n mens wakker is, veral van aangename, gelukkige gedagtes, hoop of ambisie. dit gaan gewoonlik oor iets wat dalk kan waar word. daar is baie soorte dagdrome, en daar is geen vasgestelde definisie daarvan onder sielkundiges nie. die algemene publiek gebruik ook die term vir \u2019n groot verskeidenheid ervarings. in navorsing deur die harvard-sielkundige deirdre barrett is bevind iemand met helder, dromerige verbeeldingstogte gebruik die woord daarvoor, terwyl ander mense dit gebruik vir minder intense verbeeldingtogte, realistiese toekomsbeplanning, die onthou van herinneringe uit die verlede en net blote ontspanning om die brein te laat rus.'\n\nhoewel dagdrome lank beskou is as 'n lui, onproduktiewe tydverdryf, word nou algemeen erken dit kan in \u2019n sekere konteks opbouend wees. daar is talle voorbeelde van mense in kreatiewe of kunsloopbane, soos komponiste, skrywers en rolprentmakers, wat nuwe idees ontwikkel deur te dagdroom. net so het wetenskaplikes, wiskundiges en fisici al nuwe idees ontwikkel deur oor hulle vakgebied te dagdroom.\n\n\n=== hallusinasies ===\n\u2019n hallusinasie is in die breedste sin \u2019n waarneming ondanks die feit dat \u2019n stimulus afwesig is. in \u2019n enger sin is dit waarnemings in \u2019n wakker en bewuste toestand in die afwesigheid van eksterne stimulusse en het dit die eienskappe van werklike waarnemings deurdat hulle helder en substansieel is en in die eksterne objektiewe ruimte voorkom. laasgenoemde definisie onderskeie hallusinasies van die redelik algemene verskynsel drome, wanneer \u2019n mens nie wakker is nie.\n\n\n=== nagmerries ===\n\u2019n nagmerrie is \u2019n onaangename droom wat \u2019n sterk negatiewe reaksie van die brein kan ontlok, gewoonlik vrees of afsku, maar ook wanhoop of diepe hartseer. die droom kan situasies van gevaar, ongemak, of sielkundige en liggaamlike verskrikking bevat. dromers word gewoonlik wakker in \u2019n toestand van benoudheid en kan soms vir \u2019n lang tyd nie weer aan die slaap raak nie.\n\n\n== funksie ==\nbaie hipoteses is al voorgestel vir die funksie van drome. baie hiervan is later deur proefondervindelike studies weerspreek. daar is ook al voorgestel drome dien geen spesifieke doel nie en dat dit bloot \u2019n neweproduk van biochemiese prosesse is wat snags tydens slaap plaasvind.\n\n\n=== dinamiese psigiatrie ===\nlaat in die 19de eeu het die psigoterapeut sigmund freud \u2019n teorie ontwikkel (wat nou ongewild is) dat die inhoud van drome aangedryf word deur onbewuste wensvervulling. freud het drome die \"koninklike pad na die onbewuste\" genoem. sy teorie was dat die inhoud van drome die dromer se onbewuste gedagtes weerspie\u00ebl, en spesifiek dat droominhoud gevorm word deur onbewuste wensvervulling. hy het gemeen belangrike onbewuste begeertes hou dikwels verband met vroe\u00eb kinderherinneringe en -ervarings. volgens freud se teorie het drome beide duidelike en verborge inhoud. verborge inhoud hou verband met diep onbewuste begeertes of fantasie\u00eb, terwyl duidelike inhoud oppervlakkig en betekenisloos is. duidelike inhoud verberg dikwels verborge inhoud.in sy vroe\u00eb werk het freud gereken verreweg die grootste deel van die inhoud van verborge drome is seksueel van aard, maar hy het later afgesien daarvan. in beyond the pleasure principle behandel hy hoe trauma of aggressie droominhoud kan be\u00efnvloed. hy het ook bonatuurlike oorspronge behandel in dreams and occultism, \u2019n lesing wat in new introductory lectures on psychoanalysis gepubliseer is.moderne eksperimentele studies bewys die meeste van freud se teorie\u00eb oor drome verkeerd. moderne navorsers stem egter saam dat droominhoud wel met ander sielkundige veranderlikes verband hou, en dikwels met gedagtes wanneer \u2019n mens wakker is (maar nie so dikwels as wat freud voorgestel het nie).carl jung het baie van freud se teorie\u00eb verwerp. hy het egter uitgebrei op freud se idee dat droominhoud verband hou met \u2019n dromer se onbewuste begeertes. hy het drome beskryf as boodskappe aan die dromer en het gemeen dromers behoort vir hulle eie beswil aandag daaraan te gee. hy het geglo drome onthul dinge aan die dromer wat emosionele of godsdienstige probleme en vrese kan ontbloot en help om dit op te los.jung het geskryf herhalende drome eis aandag omdat die dromer \u2019n saak wat met die droom verband hou, verwaarloos. hy het ook geglo herinneringe wat deur die dag gevorm word, speel \u2019n rol in drome. di\u00e9 herinneringe laat indrukke vir die onbwuste om te hanteer wanneer die ego rus.\n\n\n=== neurologiese teorie\u00eb ===\nin 1976 het j. allan hobson en robert mccarley \u2019n nuwe teorie voorgestel wat navorsing oor drome verander het. hulle het die freudiaanse siening bevraagteken dat drome onbewuste begeertes is wat vertolk moet word. hulle het aangeneem dieselfde strukture wat rem-slaap veroorsaak, genereer ook sintuiglike inligting. hobson se navorsing in 1976 het voorgestel dat die seine wat as drome vertolk word, tydens rem-slaap in die breinstam ontstaan. volgens hom en ander navorsers word stroombane in die breinstam tydens rem-slaap geaktiveer. as di\u00e9 stroombane eers geaktiveer is, word streke van die limbiese stelsel wat by emosies, sensasies en herinneringe betrokke is, insluitende die amigdala en hippokampus, aktief. die brein sintetiseer en vertolk di\u00e9 aktiwiteite, byvoorbeeld veranderings in die fisieke omgewing soos temperatuur en humiditeit of fisieke stimulusse soos ejakulasie, en probeer om betekenis aan hierdie seine te heg, en dit veroorsaak drome.\nnavorsing deur mark solms het egter daarop gedui dat drome in die voorbrein ontstaan en rem-slaap en drome nie regstreeks verband hou nie. terwyl solms in hospitale in johannesburg en londen gewerk het, het hy toegang tot pasi\u00ebnte met verskeie breinbeserings gehad. hy het hulle oor hulle drome begin uitvra en het bevestig dat pasi\u00ebnte met skade aan die pari\u00ebtale lob ophou droom het; dit het ooreengestem met hobson se teorie van 1977. solms het egter nie pasi\u00ebnte teengekom met skade aan die breinstam wat ophou droom het nie. di\u00e9 waarneming het hom genoop om hobson se heersende teorie te bevraagteken dat die breinstam die oorsprong van die seine is wat as drome vertolk word.\njie zhang het die hipoteses van hobson en solms gekombineer en voorgestel drome is die gevolg van breinaktivering en sintese; drome en rem-slaap word terselfdertyd deur verskillende breinmeganismes beheer. zhang se hipotese was dat die funksie van slaap is om die data van die tydelike geheue te prosesseer, enkodeer en oor te dra aan die langtermyngeheue. gedurende nrem-slaap word die geheue wat met die bewuste verbind word (deklaratiewe geheue) geprosesseer, en gedurende rem-slaap word die geheue wat met die onbewuste verbind word (prosedurale geheue) geprosesseer.\nzhang glo die onbewuste deel van die brein is gedurende rem-slaap besig om prosedurale geheue te prosesseer; intussen daal die aktivering in die bewuste deel van die brein tot \u2019n baie lae vlak omdat die invoer van die sintuiglike stelsels basies ontkoppel word. dit is die sneller vir die skepping van \u2019n datastroom van die geheuestore om deur die bewuste deel van die brein te vloei. zhang se mening is dat di\u00e9 ritmiese breinaktivering die induseerder van elke droom is. hy stel voor dat drome, met die betrokkenheid van die breinassosiatiewe denkstelsel, dus selfonderhoudend is met die dromer se eie gedagtes tot met die volgende puls van geheuetoevoeging. dit verduidelik hoekom drome die eienskappe van beide kontinu\u00efteit (binne \u2019n droom) en skielike veranderings (tussen twee drome) het. \u2019n gedetailleerde verduideliking van hoe \u2019n droom gesintetiseer word, word in \u2019n latere verslag gegee.\u2019n studie in 2001 het bewyse gelewer dat onlogiese liggings, karakters en droomvloei die brein kan help om die verbinding en konsolidasie van die semantiese geheue te versterk. hierdie toestande kan voorkom omdat die vloei van inligting tussen die hippokampus en neokorteks gedurende rem-slaap afneem.robert (1886), \u2019n dokter van hamburg, het die eerste keer voorgestel dat drome se funksie is die uitwissings van (a) sintuiglike indrukke wat nie ten volle bewerk is nie en (b) idees wat nie deur die dag ten volle ontwikkel is nie. ook hughlings jackson (1911) het gemeen slaap wis onnodige herinneringe en verbindings van die dag uit.\ndit is in 1983 deur crick en mitchison se teorie hersien. hulle het geglo drome is soos die skoonmaakprosesse van \u2019n rekenaar wanneer dit van lyn is; dit verwyder \"gemors\" uit die brein terwyl iemand slaap. die teenoorgestelde mening, dat drome inligting hanteer en geheue konsolideer (hennevin en leconte, 1971), is egter ook algemeen.\n\n\n== verwysings ==\n\n\n== verdere leesstof ==\njung, carl (1934). the practice of psychotherapy. \"the practical use of dream-analysis\". new york: routledge & kegan paul. pp. 139\u2013. isbn 978-0-7100-1645-4.\njung, carl (2002). dreams (routledge classics). new york: routledge. isbn 978-0-415-26740-3.\nharris, william v., dreams and \u0435xperience in classical antiquity (cambridge, mass.; londen: harvard university press, 2009).\n\n\n== skakels ==\nlsdbase \u2013 \u2019n aanlyn slaapnavorsingsdatabasis.\ndie internasionale vereniging vir die bestudering van drome\ndixit, jay (november 2007). \"dreams: night school\". psychology today. besoek op 1 desember 2018.\nalt.dreams \u2019n forum waar lesers drome plaas en ontleed. wikimedia commons het meer media in die kategorie droom. hierdie artikel is in sy geheel of gedeeltelik uit die engelse wikipedia vertaal."