"die hadj of gadj (arabies: \u0627\u0644\u062d\u062c\u0651) is \u2019n jaarlikse islamitiese pelgrimstog, of bedevaart, na mekka wat elke moslem wat fistiek en finansieel daartoe in staat is, minstens een keer in sy of haar leeftyd moet onderneem. dit is een van die vyf pilare van die islam.\ndie hadj is een van die grootste jaarlikse byeenkomste van mense in die w\u00eareld. dit is \u2019n demonstrasie van die solidariteit van moslems en hul aanbidding van een god (allah).die bedevaart vind plaas van die 8ste tot die 12de (of soms 13de) dhu'l hidjdja, die laaste maand van die islamitiese kalender. omdat dit \u2019n maankalender is in teenstelling met die gregoriaanse kalender, \u2019n sonkalender, is die islamitiese jaar sowat 11 dae korter as \u2019n gregoriaanse jaar, en daarom verskil die gregoriaanse datum van die hadj van jaar tot jaar. ihram is die naam van die spesiale spirituele toestand waarin pelgrims twee wit stukke naatlose materiaal dra en hulle van sekere dade weerhou.die hadj word verbind met die lewe van die profeet mohammed uit die 7de eeu, maar moslems glo die pelgrimsritueel na mekka dateer van duisende jare gelede uit die tyd van abraham. \u2019n paar miljoen mense besoek mekka vir die week van die hadj en voer \u2019n aantal rituele uit: hulle loop sewe keer antikloksgewys om die ka\u00e4ba (die vierkantige gebou in die middel van al-masdjid al-haram in mekka, en die rigting van gebed), loop of hardloop heen en weer tussen die heuwels safa en marwa, drink uit die zamzam-put, gaan vir \u2019n nagwaak na berg arafat, bring \u2019n nag deur op die vlakte van moezdalifa en voer \u2019n simboliese steniging van die duiwel uit deur klippe na drie pilare te gooi. die pelgrims skeer dan hul hare, doen mee aan \u2019n ritueel van diereoffering en vier die drie dae lange fees eid-oel-adha.pelgrims besoek mekka ook ander tye van die jaar om di\u00e9 rituele uit te voer. dit word soms oemra, of \u2019n \"mindere pelgrimstog\", genoem. hulle moet egter steeds die hadj onderneem as hulle kan.\n\n\n== geskiedenis ==\ndie huidige patroon van die hadj is deur mohammed gevestig. volgens die koran kan elemente daarvan teruggespoor word na die tyd van abraham, omstreeks 2000 v.c. die islamitiese tradisie vertel god het abraham beveel om sy vrou hagar en seun ismael alleen in die woestyn van antieke mekka te los. terwyl hagar op soek was na water, het sy desperaat sewe keer tussen die twee heuwels safa en marwa gehardloop, maar niks gekry nie. toe sy na ismael terugkeer, het sy gesien \u2019n fontein het ontspring op die plek waar die baba se been aan die grond raak.later het abraham opdrag gekry om die ka\u00e4ba te bou (of herbou), wat hy met ismael se hulp gedoen het, en om mense aan te spoor om \u2019n bedevaart daarheen te onderneem. die koran verwys in verse 2:124-127 en 22:27-30 daarna:\n\ndaar word ges\u00ea die aartsengel gabri\u00ebl het die swart steen uit die hemel gebring om in die ka\u00e4ba te l\u00ea.in voor-islamitiese arabi\u00eb is die ka\u00e4ba omring deur heidense afgode. in 630 n.c. het mohammed sy volgelinge van medina na mekka gelei, al die afgode vernietig en die ka\u00e4ba weer aan allah gewy. in 632 n.c. het mohammed sy enigste bedevaart met \u2019n groot aantal volgelinge onderneem en hulle onderrig in die rituele van die hadj. van di\u00e9 oomblik af was die hadj een van die vyf pilare van die islam.\nin die middeleeue het pelgrims in die groot stede van siri\u00eb, egipte en irak byeengekom om in groepe en karavane van tienduisende na mekka te reis, dikwels onder staatsbeskerming. hadj-karavane, veral tydens die mameluk-sultanaat en sy opvolger, die ottomaanse ryk, is deur \u2019n milit\u00eare mag en dokters vergesel. dit was om die karavane teen bedoe\u00efene-rowers en natuurlike terugslae te beskerm, en om te verseker die pelgrims het alles wat hulle nodig het. moslemreisigers soos die geograaf en digter ibn jubayr en die geleerde ibn battuta het gedetailleerde beskrywings van hadj-reise in die middeleeue gegee. die karavane het gevestigde roetes soos die koninklike weg gevolg.\n\n\n== tyd van die hadj ==\ndie datum van die hadj word bepaal deur die islamitiese kalender, wat op die maanjaar gebaseer is. die gebeure van die hadj vind elke jaar oor vyf dae plaas, wat begin op die 8ste en eindig op die 12de dhu'l hidjdja, die laaste maand van die islamitiese kalender. van di\u00e9 vyf dae is die 9de bekend as die dag van arafat, en dit is die dag van die hadj. omdat die islamitiese kalender \u2019n maankalender is en die gregoriaanse kalender \u2019n sonkalender, is die islamitiese jaar sowat 11 dae korter as die gregoriaanse jaar; daarom verskil die gregoriaanse datum van die hadj van jaar tot jaar. die bedevaart begin dus elke jaar 11 (soms 10) dae vroe\u00ebr. die hadj kan twee keer in een gregoriaanse jaar voorkom \u2013 dit gebeur elke 33 jaar (die laaste keer was in 2006). die tabel hier onder toon die datums aan van die hadj die afgelope paar jaar (die datum verwys na 9 dhu'l hidjdja):\n\n\n== rituele ==\nfikh beskryf in besonderhede die manier waarop die hadj-rituele uitgevoer moet word en pelgrims volg gewoonlik handleidings en gidse om dit reg te doen. in die uitvoering van die rituele volg die pelgrims nie net die voorbeeld van mohammed nie, maar vier hulle ook gebeure wat met abraham verbind word.\n\n\n=== ihram ===\nwanneer die pelgrims die regte mikat of pelgrimsgrens bereik (afhangend van waar hulle kom), gaan hulle \u2019n gewyde toestand in. dit behels die dra van twee wit naatlose stukke materiaal vir mans \u2013 met die een om die middel gebind en wat tot onder die knie afhang, en die ander om die linkerskouer gedrapeer en aan die regterkant vasgemaak; die dra van vroueklere wat voldoen aan die islamitiese kode vir openbare drag, met die hande en gesig onbedek; reiniging; die verklaring van die voorneme om die pelgrimstog af te l\u00ea en hom- of haarself te weerhou van sekere dade.\nmans mag nie enige knope of gestikte klere dra nie. sandale moet ook nie gestik wees nie, en die enkels en agterkant van die voete moet oop wees. hulle mag nie enige reukmiddels aan die lyf of klere dra of hul naels, hare of baard knip nie. eersgenoemde sluit gegeurde seep in. geen seks, rokery of vloekery is toelaatbaar nie. ander verbode handelinge sluit in die beskadiging van plante, die doodmaak van diere, \u2019n bakleiery, die afl\u00ea van \u2019n eed, huwelikbevestigings of die dra van wapens. mans mag ook nie vir vroue kyk of onedele gedagtes h\u00ea nie.\nvroue se gesig moet onbedek wees. \u2019n boerka of nikaab is verbode, maar \u2019n hijab en doepatta is verpligtend. hulle moet beskeie lyk en mag nie grimering of parfuum dra nie.\ndie bedoeling van die ihram is dat alle pelgrims gelyk is voor god: daar is geen onderskeid tussen ryk en arm nie.\n\n\n=== tawaf en saj ===\ndie tawaf-ritueel behels dat sewe keer antikloksgewys om die ka\u00e4ba geloop word. wanneer pelgrims by al-masdjid al-haram aankom, voer hulle \u2019n eerste tawaf uit as deel van die verwelkomingseremonie. tydens die tawaf sluit pelgrims ook hateem in: \u2019n gebied noord van die ka\u00e4ba. elke omsirkeling begin met die soen of aanraking van die swart steen (al-\u1e25ajar al-aswad). wanneer dit nie moontlik is nie weens die groot skare, kan daar met elke omsirkeling met die hand na die swart steen gewys word. pelgrims mag nie eet nie, maar wel water drink om dehidrasie te voorkom. mans word aangemoedig om die eerste drie omsirkelings vinnig af te l\u00ea en die laaste vier teen \u2019n meer gemaklike pas.nadat sewe keer om die ka\u00e4ba geloop is, volg twee gebede by die plek van abraham (maq\u0101m ibr\u0101h\u012bm), \u2019n plek in die moskee naby die ka\u00e4ba. die gebede kan egter, weer eens vanwe\u00eb die groot skare, elders in die moskee plaasvind. n\u00e1 die gebede drink pelgrims water uit die zamzam-put, wat oral in die moskee beskikbaar is.hoewel die omsirkeling van die ka\u00e4ba tradisioneel op die grondverdieping plaasvind, kan dit ook op die eerste verdieping of die dak van die moskee gedoen word weens die skares.\ntawaf word gevolg deur saj, die loop of hardloop (sewe keer) tussen die heuwels safa en marwa, wat naby die ka\u00e4ba gele\u00eb is. dit was voorheen in die ope lug, maar is deesdae heeltemal onderdak. pelgrims word aangeraai om te loop, maar hulle kan ook hardloop. daar is ook \u2019n laan vir gestremdes. n\u00e1 saj skeer die mans hul hare en vroue knip gewoonlik \u2019n stuk van hul hare af. dit voltooi die oemra.\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n=== eerste dag van die hadj: 8 dhu'l hidjdja ===\nop 8 dhu'l hidjdja word die pelgrims aan hul pligte herinner. hulle gaan die gewyde toestand ihram binne nadat hulle reinigingsrituele ondergaan en die ihram-klere aangetrek het. dit moet gebeur voordat hulle die mikat betree.\ndie beperkings van ihram begin nou. pelgrims moet vergeet van studies, besigheid en verhoudings, en op god fokus.\n\nminan\u00e1 die oggendgebed op 8 dhu'l hidjdja beweeg die pelgrims na mina, waar hulle die hele dag deurbring en noen-, namiddag-, aand- en naggebede doen. die volgende dag verlaat hulle mina n\u00e1 die oggendgebed en beweeg na arafat.\n\n\n=== tweede dag: 9 dhu'l hidjdja ===\ndi\u00e9 dag is die dag van arafat; dit is die heiligste dag in die islam en bekend as die dag van die hadj. dit is sowat 70 dae n\u00e1 die einde van die maand ramadan en \u2019n dag voor die heilige fees eid-oel-adha. moslems glo \u2019n deel van die koran se inhoud wat aangekondig het die godsdiens van islam is vervolmaak, is op di\u00e9 dag onthul.\n\narafatop die oggend van 9 dhu'l hidjdja kom die pelgrims by arafat aan \u2013 \u2019n dro\u00eb stuk grond sowat 20 km oos van mekka. hier bid hulle, toon berou en doen boete oor hul sondes van die verlede, en vra genade by allah. hulle luister ook na preke deur islamitiese geleerdes vanaf berg arafat (jabal \u2018arafah), waar mohammed na berig word sy laaste preek gelewer het. dit duur van die middag tot met sonsondergang en is een van die belangrikste rituele van die hadj. \u2019n pelgrim se hadj word as ongeldig beskou as hy nie die middag op arafat deurgebring het nie. dit dui op die belangrikheid daarvan om deur allah vergewe te word.\n\nmoezdalifapelgrims moet na moezdalifa vertrek n\u00e1 sonsondergang, maar sonder om die aandgebed te doen. moezdalifa is \u2019n gebied tussen arafat en mina. wanneer hulle daar aankom, doen pelgrims die aand- en naggebed tegelykertyd en bring die nag daar deur onder die ope lug. hulle maak ook klippies bymekaar vir die volgende dag se steniging van die duiwel.\n\n\n=== derde dag: 10 dhu'l hidjdja ===\nnadat hulle van moezdalifa af teruggekeer het, bring pelgrims die nag in mina deur.\n\nsteniging van die duiwelwanneer hulle terug is in mina, voer die pelgrims \u2019n simboliese steniging van die duiwel (ram\u012b al-djamar\u0101t) uit deur van sonsopkoms tot sonsondergang sewe klippies na die grootste van die drie pilare (djamarat) te gooi. hulle gooi nie di\u00e9 dag klippe na die ander twee pilare nie. die drie pilare verteenwoordig satan.die djamarat (enkelvoud: djamra) van oos na wes word genoem:\n\ndie kleinste djamra (\u0627\u0644\u062c\u0645\u0631\u0629 \u0627\u0644\u0635\u063a\u0631\u0649, al-jamrah a\u1e63-\u1e63ughr\u0101);\ndie middelste djamra (\u0627\u0644\u062c\u0645\u0631\u0629 \u0627\u0644\u0648\u0633\u0637\u0649, al-jamrah al-wus\u1e6d\u0101);\ndie grootste djamrah (\u0627\u0644\u062c\u0645\u0631\u0629 \u0627\u0644\u0643\u0628\u0631\u0649, al-jamrah al-kubr\u0101).die steniging is \u2019n simboliese daad wat abraham se hadj weerspie\u00ebl, toe hy klippe na drie pilare gegooi het wat die duiwel verteenwoordig: die grootste pilaar verteenwoordig abraham se versoeking om ismael nie te offer nie; die middelste een hagar se versoeking om hom te keer; en die kleinste een ismael se versoeking om te keer dat hy geoffer word. die duiwel is elke keer verslaan.\ndit verteenwoordig ook die mens se wegbeweeg van sy self en die handeling om sy lae begeertes en wense te verwerp en hom aan god te onderwerp.die klippies kan vanaf die veelvlakkige djamarat-brug of op die grondvlak gegooi word. om veiligheidsredes is die pilare in 2004 deur lang mure vervang, waar die klippe opgevang word nadat hulle gegooi is; baie pelgrims het voorheen mense aan die oorkant per ongeluk raakgegooi.\n\ndiere-offeringn\u00e1 die steniging word diere geslag om die storie van abraham en ismael te gedenk. tradisioneel het die pelgrims self diere geslag, maar vandag koop hulle \u2019n bewys in mekka en die diere word dan op die 10de namens hulle geslag sonder dat hulle teenwoordig hoef te wees. moderne slagplase verwerk die vleis en dit word na arm mense regoor die w\u00eareld gestuur. terselfdertyd offer moslems regoor die w\u00eareld diere tydens \u2019n driedaagse fees, eid-oel-adha.\nhaarverwyderingnadat \u2019n dier geslag is, volg nog \u2019n belangrike ritueel van die hadj: die skeer of knip van hare. die mans skeer of knip hul hare op die dag van eid al-adha, en vroue knip die punte van hul hare af.\ntawaf al-ifaadaop dieselfde of die volgende dag besoek pelgrims weer al-masdjid al-haram in mekka vir nog \u2019n tawaf, bekend as tawaf al-ifaada, \u2019n verpligte deel van die hadj. dit simboliseer \u2019n haas om op god te reageer en liefde teenoor hom te betoon. die nag van die 10de word weer in mina deurgebring.\n\n\n=== vierde dag: 11 dhu'l hidjdja ===\nvan die middag tot met sonsondergang gooi pelgrims weer klippe na elk van die drie pilare in mina.\n\n\n=== vyfde dag: 12 dhu'l hidjdja ===\nop 12 dhu'l hidjdja volg dieselfde prosedure van die steniging van die duiwel. pelgrims mag voor sonsondergang van mina na mekka reis.\n\n\n=== laaste dag by mina: 13 dhu'l hidjdja ===\nas hulle nie op die 12de kon vertrek nie of self besluit het om langer te bly, moet die perlgrims weer die steniging van die duiwel uitvoer voordat hulle na mekka terugkeer.\ntawaf al-wadaaeindelik, voordat hulle mekka verlaat, moet pelgrims \u2019n laaste tawaf, tawaf al-wadaa, uitvoer. \"wadaa\" beteken \"om tot siens te s\u00ea\". die pelgrims loop sewe keer antikloksgewys om die ka\u00e4ba en as hulle kan, soen hulle die ka\u00e4ba of raak daaraan.\n\n\n=== reis na medina ===\nhoewel dit nie deel van die hadj is nie, kan pelgrims nou na medina en al-masdjid an-nabawi (moskee van die profeet) reis. laasgenoemde bevat mohammed se graftombe. die quba-moskee en moskee van die twee kieblas word ook gewoonlik besoek.\n\n\n== re\u00eblings en geriewe ==\nom elke jaar die nodige re\u00eblings vir die toenemende getal pelgrims te tref is \u2019n logistieke probleem vir die regering van saoedi-arabi\u00eb, wat sedert die 1950's meer as $100 miljard bestee het om geriewe te verbeter.belangrike kwessies soos huisvesting, vervoer, sanitasie en gesondheidsorg is grootliks verbeter deur die instelling van verskeie ontwikkelingsprogramme deur die regering, met die gevolg dat daar deesdae moderne geriewe is en verskeie rituele maklik uitgevoer kan word. kwotas word dikwels vir verskillende lande vasgestel om die getal besoekers te beheer en veiligheidsmagte en kameras sorg vir algehele veiligheid tydens die hadj.verskeie instellings en regeringsprogramme soos hadj-subsisies help pelgrims hul koste dek.\n\n\n== vervoer ==\npelgrims reis gewoonlik in groepe na die hadj. in die vroe\u00eb 19de eeu is reise in karavane oor land onderneem, en later het hulle meestal met stoomskepe gereis. dit het \u2019n tyd lank geduur tot lugvervoer die mees algemene manier van reis geword het; egipte het in 1937 die eerste lugdiens vir hadj-reisigers ingestel.vandag bied baie reisagente en lugdienste hadj-pakkette aan wat reisre\u00eblings en huisvesting insluit. lughawens in djedda en medina het spesiale terminale vir pelgrims. baie lughawens in ander lande het ook spesiale terminale wat die vertrek en terugkeer van pelgrims vergemaklik. baie lugdienste het ekstra vlugte tydens die hadj om die groot getal pelgrims te akkommodeer.tydens die hadj reis pelgrims per bus of te voet tussen die verskillende terreine. die saoedi-regering beheer voertuigtoegang tot di\u00e9 besige gebiede streng. soms duur \u2019n reis ure weens die swaar voertuig- of voetgangerverkeer. in 2010 het die saoedi-regering \u2019n enkelspoor ingestel tussen arafat, moezdalifa en mina. dit verkort die reis tydens die kritieke \"nafra\" van arafat na moezdalifa tot minute. dit is egter nie toeganklik vir alle pelgrims nie en word streng beheer. tans kan dit sowat 500 000 mense vervoer.\n\n\n== moderne probleme met skarebeheer ==\ndie getal pelgrims het die afgelope jare geweldig toegeneem, en dit het gelei tot verskeie ongelukke en sterftes weens verdringing. die eerste groot ongeluk in moderne tye het in 1990 plaasgevind, toe \u2019n toeloop in \u2019n tonnel by medina die dood van 1 462 mense veroorsaak het. daarna is verskeie skarebeheermaatre\u00ebls in werking gestel om veiligheid te verseker.\nweens die groot skares het party van die rituele meer simbolies geword. dit is byvoorbeeld nie meer nodig om die swart steen te soen nie. pelgrims kan bloot daarna wys in elke omsirkeling van die ka\u00e4ba. die pilare vir die gooi van klippe is ook in 2004 verander in lang mure met plekke daaronder waar die die klippe opgevang word. nog \u2019n voorbeeld is die offering van diere wat nou deur aangewese slagplase hanteer word sonder dat pelgrims self teenwoordig hoef te wees.vir 2016 se hadj het die saoedi-regering ook elektroniese gps-opsporingsarmbande beskikbaar gestel.ondanks di\u00e9 veiligheidsmaatre\u00ebls kan voorvalle steeds voorkom tydens die hadj wanneer daar \u2019n toeloop is of platforms meegee onder die gewig van die baie besoekers. in 2015 het \u2019n toeloop die dood van 769 mense en die besering van 934 mense veroorsaak, volgens die saoedi-owerhede. in \u2019n verslag van associated press is die dodetal op 1 470 geraam na aanleiding van amptelike verslae van ander lande, en dit maak dit die grootste sodanige ramp tot op datum.kommer is in 2013 en 2014 uitgespreek oor die verspreiding van midde-oosterse asemhalingsindroom weens die groot skares. volgens die saoedi-minister van gesondheid is geen gevalle van di\u00e9 siekte nog onder pelgrims bespeur nie.\n\n\n== betekenis ==\ndie hadj het vir moslems \u2019n godsdienstige sowel as sosiale betekenis. buiten dat dit \u2019n godsdiensplig is, hou dit vir hulle \u2019n spirituele belang in wat hulle \u2019n geleentheid tot selfvernuwing gee. die hadj dien as \u2019n herinnering aan die oordeelsdag, wanneer mense voor god te staan sal kom. hadit-geskrifte (aanhalings van mohammed) l\u00ea klem op verskeie voordele wat \u2019n pelgrim geniet as hy die hadj suksesvol afgel\u00ea het. n\u00e1 hul terugkeer kan pelgrims die titel \"al-hadji\" voor hul naam skryf en word hulle met respek in die moslemgemeenskap beje\u00ebn.islam-geleerdes meen egter die hadj behoort \u2019n aanduiding van \u2019n persoon se godsdiensverbintenis te wees en nie beskou te word as \u2019n meting van sy sosiale status nie. die hadj bring moslems van oor die hele w\u00eareld bymekaar en verenig hulle ongeag hul ras, kleur en kultuur, en dit dien as \u2019n simbool van gelykheid.volgens \u2019n studie van 2008 oor die uitwerking van die deelname aan die hadj onder islam-pelgrims word moslemgemeenskappe positiewer en verdraagsamer n\u00e1 die hadj. die studie, met die titel estimating the impact of the hajj: religion and tolerance in islam's global gathering, wat in samewerking met die harvard-universiteit se john f. kennedy-regeringskool gedoen is, dui aan die hadj \"verhoog die geloof in gelykheid en harmonie onder etniese groepe en islamitiese seksies en lei tot gunstiger houdings jeens vroue, insluitende \u2019n groter aanvaarding van hul opvoeding en werkneming\", en \"hadjies glo meer geredelik in vrede, en in gelykheid en harmonie onder aanhangers van verskillende gelowe\".die amerikaanse menseregte-aktivis malcolm x het die sosiologiese atmosfeer wat hy in die 1960's op sy hadj ervaar het, as volg beskryf:\n\n\n== getal pelgrims per jaar ==\ndaar was die afgelope 92 jaar \u2019n aansienlike toename in die getal pelgrims, en die getal buitelandse pelgrims het met sowat 2 824 persent toegeneem, van 58 584 in 1920 tot 1 752 932 in 2012. vanwe\u00eb ontwikkelings en uitbreidings by al-masdjid al-haram het die saoedi-regering die getal pelgrims in 2013 beperk. die getalle het sedert 1920 soos volg toegeneem:\n\n\n== galery ==\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== notas ==\n\n\n== verwysings ==\n\n\n== verdere leesstof ==\nbianchi, robert r. (2004). guests of god: pilgrimage and politics in the islamic world. oxford university press. isbn 978-0-19-517107-5.\nhammoudi, abdellah (2006). a season in mecca: narrative of a pilgrimage. hill and wang. isbn 978-0-8090-7609-3.\nkhan, qaisra, \"hajj & 'umra\", in muhammad in history, thought, and culture: an encyclopedia of the prophet of god (2 vols.), reds. c. fitzpatrick en a. walker, santa barbara, abc-clio, 2014, vol i, bl. 239\u2013245.\ntrojanow, ilija (2007). mumbai to mecca: a pilgrimage to the holy sites of islam. haus publishing. isbn 978-1-904950-29-5.\n\n\n== eksterne skakels ==\nhajj: step by step[dooie skakel]\nhajj & umrah \u2013 journey of a lifetime geargiveer 5 maart 2016 op wayback machine \u2013 \u2019n e-boek\nhajj \u2013 the pilgrimage \u2013 oor die hadj\nhadj-inligtingsentrum \u2013 \u2019n aanlyn bron by islamicity\n\n wikimedia commons het meer media in die kategorie hadj.\n hierdie artikel is vertaal uit die engelse wikipedia"