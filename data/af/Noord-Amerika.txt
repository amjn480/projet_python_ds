"noord-amerika is 'n kontinent in die noordelike halfrond van die aarde, wat byna uitsluitlik in die westelike halfrond gele\u00eb is. dit word in die noorde begrens deur die arktiese oseaan, in die ooste deur die noordelike atlantiese oseaan, in die suidooste deur die karibiese see en in die suide en weste deur die noordelike stille oseaan. met 24 709 000 vierkante kilometer beslaan dit 4,8 persent van die aarde se oppervlak en is die derde grootste vasteland na asi\u00eb en afrika.\n\n\n== etimologie ==\ndie amerikas is deur die duitse kartograwe martin waldseem\u00fcller en matthias ringmann na die italiaanse ontdekkingsreisiger amerigo vespucci genoem.\n\n\n== geografiese aspekte ==\nnoord-amerika is die noordelike deel van die amerikaanse kontinent en word in die ooste begrens deur die atlantiese oseaan, in die noorde deur die noordelike yssee en in die weste deur die stille oseaan.\ndie meeste eilande wat rondom die subkontinent l\u00ea, soos die karibiese eilande, die kanadese arktiese argipel, groenland en die aleoete-eilande, word hierby ingereken omdat hulle op die noord-amerikaanse kontinentale plaat l\u00ea. die sentraal-amerikaanse lande (guatemala, belize, honduras, el salvador, nicaragua, costa rica en panama), die eilande van die karibiese gebied, groenland en sint pierre en miquelon (franse eilandjies suid van newfoundland) word egter nie hier bespreek nie.\n\n\n=== fisies-geografiese aspekte ===\nop grond van die geologiese verwantskap, soorte gesteentes en uiterlike verskynsvorm kan die noord-amerikaanse subkontinent in vyf gebiede ingedeel word: die westelike gebergte, die kanadese skild, die kusvlakte langs die atlantiese oseaan en die golf van meksiko, die oostelike hoogland en die binnelandse laagland.\n\n\n=== die cordillera ===\ndie cordillera of die westelike gebergte strek van alaska tot aan sentraal-amerika en is deel van 'n reusagtige bergreeks wat tot aan antarktika deurloop. tussen 200 tot 300 miljoen jaar gelede het hier 'n geosinklinaal bestaan wat met water gevul was en waar in groot hoeveelhede sediment afgeset is.\nmeer as 100 miljoen jaar gelede het die vorming van die oostelike reeks en van die belangrikste reeks van die cordillera, die rotsgebergte, begin. die kusgebergte is jonger en is sowat 70 miljoen jaar gelede gevorm; aardbewingshaarde en vulkane word hier aangetref.\ndie cordillera bestaan uit \u2019n veertigtal r\u00fbens wat almal 'n eie naam het. in die noorde is 'n stelsel bergr\u00fbens wat deur lengtevalleie van mekaar geskei word. meer na die suide word hierdie stelsel onderbreek deur groot plato's, onder meer die groot bekken. hierdie vlakte is so groot dat dit dikwels nie meer tot die cordillera gereken word nie. oos hiervan ontbreek die re\u00eblmatige patroon van die lengtevalleie vanwe\u00eb die geweldige samepersing wat die reeks ondergaan het.\n\n\n=== die kanadese skild ===\ndie kanadese of laurentiese skild is \u2019n ongeplooide, uitgestrekte gebied rondom hudsonbaai. die skild, wat uit die oudste gesteentes (graniet wat meer as 600 miljoen jaar gelede gevorm is, gneis, lawa en skis) van die subkontinent bestaan, het altyd bo seespie\u00ebl gel\u00ea.\nsowat 25 000 jaar gelede het landys die grootste deel hiervan bedek en meer as 8 000 jaar gelede het die ys teruggetrek en 'n skuins landskap met granietrotse en duisende mere het agtergebly. die dun, onvrugbare laag grond is nie geskik vir landbou nie en enorme denne- en sparbosse bedek die gebied.\n\n\n=== die kusvlakte ===\ndie kusvlakte langs die atlantiese oseaan en die golf van meksiko, van die deelstaat massachusetts tot aan die yucat\u00e1n-skiereiland in meksiko, is nie meer as sowat 200 miljoen jaar oud nie. dit is deur sedimentasie gevorm en gaan baie geleidelik oor in die kontinentale plaat.\ndie smal strook langs die sierra madre oriental strek tot in die mississippirivierdelta, waar die helling so geleidelik daal dat die oorgang tussen land en water 'n groot gebied beslaan. ook die skiereiland florida l\u00ea baie laag en is plat, behalwe die verre noordwestelike deel. geologies dui die baie oorstroomde riviermondings of estuaria daarop dat daar relatief onlangs 'n positiewe verandering in die watervlak plaasgevind het.\n\n\n=== die oostelike bergland ===\ndie appalache strek van newfoundland in kanada tot in die deelstate alabama en suid-carolina in die suide van die verenigde state. tussen 200 en 600 miljoen jaar gelede was hier 'n geosinklinaal gele\u00eb wat met verloop van tyd met die oorblyfsels van seediere en die sediment van omringende berge opgevul is. die gebergte is sowat 200 miljoen jaar gelede gevorm.\ndie ou appalache, wat uit kristallyne gesteentes opgebou is, loop in \u2019n noordwes-suidoostelike rigting en vorm die oostelike deel van die ou sentrale gebergte, terwyl die jong of sediment\u00eare appalache in die weste afgeset is. in die noorde is die gebergte afgerond en kaal en is die valleie met sediment gevul. die skuins en heuwelagtige landskap is kenmerkend van nieu-engeland.\nondanks hul geringe hoogte word sommige r\u00fbe \"berge\" genoem, soos green mountains by mount mansfield (1 318 m), en white mountains by mount washington (1 918 m). na die suide is die bergr\u00fbens skerper en die valleie nouer en dieper. die great smokey mountains (mount mitche, 2 038 m) is die woesste deel van die appalache.\n\n\n=== die binnelandse laagland ===\ntussen die rotsgebergte, die kanadese skild en die appalache l\u00ea 'n byna ononderbroke plat gebied, wat hom van die golf van meksiko tot aan die noordelike yssee uitstrek. oor hierdie afstand is die hoogteverskil nie meer as 300 m nie. tot 70 miljoen jaar gelede is die plat gebied gereeld deur see oorstroom. daarna het die gebied bo seespie\u00ebl gebly en is dit met sediment van die rotsgebergte bedek. hierdie sentrale laagland word in drie dele onderskei, naamlik die noordelike deel, die groot vlaktes en die sentrale bekken.\ndie kern van die noordelike deel word deur die mackenzierivier gevorm. aan die kus van die noordelike yssee is \u2019n laagliggende kusvlakte waarvan dele van die vasteland deur verskuiwings geskei is en die eilande van die kanadese arktiese argipel gevorm het. net 'n paar van hierdie eilande, soos baffin- en ellesmere-eiland, is aanmerklik bo seespie\u00ebl.\n\n\n=== groot vlaktes ===\ndie groot vlaktes strek van die saskatchewanrivier in die noorde tot in texas in die suide. die wesgrens word deur die rotsgebergte gevorm en die oosgrens deur die re\u00ebnvallyn van 500 mm per jaar, wat met min of meer die 98ste meridiaan saamval. vanwe\u00eb die wispelturige klimaat in die gebied wes van hierdie lyn, waardeur baie oeste al vernietig is, word dit die ramplyn genoem.\nvan die mississippirivier tot by die rotsgebergte styg die land oor 'n afstand van ongeveer 750 km van 300 tot 1800 m. die noordelike deel van die groot vlaktes tot op die missouriplato is deur ys ge\u00ebrodeer. die ruwer badlands, die suidelike deel van die plato, was net soos black hill (2 200 m) wes daarvan, nie deur die ys bedek nie. die suidelike deel van die groot vlaktes gaan baie geleidelik oor in die uitlopers van die appalache, en in die noorde in die kanadese skild. die ys het hier 'n dik, vrugbare sediment agtergelaat.\n\n\n== natuurstreke ==\ndie plant- en dierew\u00eareld van noord-amerika toon ooreenkomste met sowel di\u00e9 van eurasi\u00eb as met di\u00e9 van suid-amerika. dit kan verklaar word uit die feit dat daar tydens verskeie vroe\u00ebre tydperke in die geskiedenis van die aarde landverbindinge bestaan het tussen noord- en suid-amerika enersyds en noord-amerika en eurasi\u00eb andersyds. so het die voorouers van die perd en die van die kameel aan die einde van die tersi\u00ear (sowat twee miljoen jaar gelede) uit hul stamland, noord-amerika, na eurasi\u00eb getrek.\nin dieselfde tyd was noord en suid-amerika van mekaar geskei. die tussenliggende see het vir die meeste diere, ondanks die eilande wat daarin was, 'n onoorkomelike versperring gevorm. nadat daar vanwe\u00eb vulkaniese bedrywighede \u2019n landbrug ontstaan het, het byvoorbeeld lamas in die ystyd (pleistoseen) oor hierdie landbrug na suid-amerika getrek. anders as in eurasi\u00eb, waar die bergreekse die kontinent in 'n oos-wesrigting deursny en die trek van diere vanuit die noorde na die suide belemmer het, vergemaklik die noord-suidbergr\u00fbens van amerika die verspreiding in hierdie rigting juis.\nso\u00f6grafies maak noord-amerika deel uit van die nearktiese substreek. plantegeografies vorm noord-amerika met europa en \u2019n groot deel van asi\u00eb die holarktiese gebied, die grootste van die ses plantegeografiese hoofgebiede.\n\n\n=== toendra ===\ndie noord-amerikaanse toendralandskap, wat hom suid van die poolyskap uitstrek, toon baie ooreenkoms met die van eurasi\u00eb op dieselfde breedte. die plantegroei bestaan hoofsaaklik uit mosse, korsmosse en dwergstruike. ook die dierew\u00eareld toon ooreenkoms met die van noord-eurasi\u00eb. die lemmings (genus lemmus) en poolhase is in albei gebiede 'n belangrike prooi vir poolvosse (alapex lagopus), hermelyne (mustela erminea) en ander roofdiere.\ndie verskille is veral op die vlak van spesies en subspesies. so behoort die poolhaas van amerika tot \u2019n ander spesie (lepus timidus) en is die toendrarendier (rangifer tarandus arcticus) die noord-amerikaanse teenhanger van die noord-europese rendier (rangifer tarandus tarandus), al het hy in teenstelling met die noord-europese rendier nooit \u2019n huisdier geword nie.\ndie muskusbees (ovibos moschatus), wat vroe\u00ebr net in noord-amerika, op groenland en die arktiese eilande voorgekom het, is nou ook na noorwe\u00eb en op spitsbergen ingevoer. langs die kus lewe talryke seevo\u00ebls, veral in die somer. ganse sneeuhoenders en spesies soos die steenlopertjie (arenaria interpres) en die drietoonstrandloper (calidris alba) broei op die toendra.\n\n\n=== bosse ===\nsuid van die boomgrens, dit wil s\u00ea die grens van die gebiede waar die klimaat die groei van bome moontlik maak, is 'n bre\u00eb gordel van naaldbome wat bekend is as die kanadese of hudson-leefsone, aangesien hierdie gordel die hele kanada van hudsonbaai af bedek. hier nou die amerikaanse of europese eland (alces alces), asook wolwe en losse. behalwe baie bewers is daar ook die amerikaanse marter (martes americanus) en die swartbeer (ursus americanus).\ndie aantal vo\u00eblspesies in die naaldwoude is relatief klein. die meeste spesies is nie daartoe in staat om die taai, harsryke sade en ander eetbare dele van die naaldbome te verteer nie. naas die amerikaanse neutekraker (nucifraga columbiana), wat hom net in die merke op sy vere van sy eurasiese bloedverwant onderskei en ook van die sade van pinus cembra leef, is kruisbekke (genus loxia) en spegte (houtkappers) die belangrikste vo\u00eblspesies. die jong denne-aanplantings in die noordooste van die verenigde state en in die suide van kanada vorm die milieu vir die swart met geel en grys magnoliasangvo\u00ebl (dendroica magnolia), een van die baie sangvo\u00ebls (parulidae) en 'n tipiese amerikaanse vo\u00eblfamilie.\ndie enigste noord-amerikaanse cavia-agtige knaagdier (suborde caviomorpha), waaronder die kanadese ystervark (erethizon darsatum), leef in die naaldbosse wat hoofsaaklik uit sparre, denne en silwersparre bestaan. die amerikaanse weergawe van die europese eekhorings is die noord-amerikaanse rooi-eekhorings (genus tamiasciurus). hierdie eekhorings gaar meer op as hul europese bloedverwante en daar word dikwels honderde denneke\u00ebls in hut bergplekke gevind.\nvan die silwersparre is abies balsamea een van die algemeenste spesies. die hars hiervan, bekend as kanadabalsem, word onder meer gebruik by die maak van lense en mikroskopiese preparate. meer na die suide gaan die naaldwoude oor in gemengde bosse, wat die woongebied van hoofsaaklik wildevarke is. verder suid maak die gemengde woude plek vir egte loofbosse, waarin \u2019n groter verskeidenheid spesies voorkom as in die europese loofbosse. in die ooste neem die spesies van die genera magnolia, liriodendron en carya \u2019n belangrike plek in naas eike-, berke-, haselneut en esdoringbome. in die weste oorheers die rooihoutboom, waaronder die beroemde mammoetbome (sequoiadendron giganteum).\ndie loofbosse herberg 'n ryk dierew\u00eareld. herte soos die witsterthert (odocoileus virginianus), wat deur walt disney as \"bambi\" w\u00eareldbekend gemaak is, en die muithert (odocoileus hemionus) kry hier volop voedsel en skuilplek. die los (lynx rufus) en die wasbeer (procyon lotor) is sedert die verdwyning van die poemas en wolwe die belangrikste roofdiere in die loofbosse. akkers, haselneute en die sade van ander bome en struike is 'n ryk voedselbron vir woelmuise en amerikaanse dwergeekhorings (genus microsciurus).\ndie noord-amerikaanse buidelrot (didelphis marsupialis) is die enigste buideldier wat uit sy stamland, suid-amerika, tot oor die grens van kanada beweeg en hom in die loofbosse gaan vestig het. muishonde (subfamilie mephithinae) is aan die europese dasse verwant. die amerikaanse silwerdas (taxidea taxus), ook die pr\u00eariedas genoem vanwe\u00eb sy voorkeur vir oop gebiede, kom van suid-kanada tot in meksiko voor. dit is 'n breedgeboude, afgeplatte dier met \u2019n pragtige pels, wat hom 'n gesogte jagdier maak.\nonder die talryke vo\u00ebls (veral sangvo\u00ebls) wat in die loofbosse volop voedsel en woonplek vind, is veral die kardinale (subfamilie cardinalinae) die opvallendste. die blou biskop (guiraca caerulea) en die rooi biskop (pheucticus ludovicianus) kom die algemeenste voor. die kalkoen (meleagris gallopavo) kom eintlik nie meer wild voor nie, maar word op groot skaal deur pluimveeboere geteel. soos in die naaldbosse vorm die sangvo\u00ebls wat van insekte lewe (parulidae), ook hier 'n belangrike element in die avifauna. hulle kom tot in die noorde van chili en argentini\u00eb voor. in die suidelikste deelstate van noord-amerika maak die loofbosse plek vir die immergroen bosse.\nin florida kom selfs palmbosse voor. ook die moerasbosse in die bekende moerasgebied everglades in suid-florida bestaan uit immergroen spesies soos die moerassipres (taxodium distichum). die groot aantal vleisetende plante is tipies vir hierdie moerasbosse. behalwe die vlie\u00ebvanger (dionaea muscipula) kom ook 'n aantal spesies van die genus saracenia voor wat op drywende veenmos groei en groot, bekervormige blare het. die wand van die bekervormige blare skei \u2019n vloeistof af waarin aangelokte insekte verdrink en verteer word. die sagte klimaat, aanwesigheid van water en oorvloedige voedsel maak die everglades 'n ryk gebied vir waterhoenders, veral reiers en ibisse.\ndaar is ook slange, skilpaaie en alligators. op die dro\u00ebr gedeeltes met meer plantegroei is daar herte en klein soogdiere soos wildekatte en tallose reptiele. tot die kenmerkende noord-amerikaanse plante behoort die ongeveer 25 spesies van die genus amelanchier, verskillende bessies (genus rubus), hamamelis (genus hamamelis) en wynstokke (vitis vinifera), wat saam met 'n aantal ander spesies van die genus vitis inheems is. die plantegroei van kaliforni\u00eb en meksiko word gekenmerk deur vetplante (familie crassulaceae) wat met hul dik, voghoudende stingels en blare uitstekend aangepas is by die dro\u00eb klimaat.\n\n\n=== pr\u00earies en woestyne ===\nin die suide van kaliforni\u00eb, meksiko en texas bestaan die plantegroei uit 'n grasvlakte met doringstruike, die chaparral, in vergelyking met die landskap van die klimatologies verwante middellandse seegebied. in die chaparral lewe talryke knaagdiere, waaronder die pr\u00earie- of witsterthaas (lepus townsendii). die pr\u00earie, die kenmerkende noord-amerikaanse grasland, is die dro\u00eb binnelandse gebied tussen die rotsgebergte in die weste en die loofbosse in die ooste.\ndit is die woongebied van die bison (genus bison) en die gaffelbok (antilocapra americana). toe die eerste blanke koloniste hulle in die verenigde state gevestig het was daar nag honderdduisende bisons op die pr\u00earie, maar hulle is meedo\u00ebnloos gejag ter wille van hut vleis en velle of vir die plesier, sodat die diere binne 'n kort tydjie deur uitsterwing bedreig is. vandag is die bisons beperk tot 'n paar reservate. ook die gaffelbok is danksy beskermende maatre\u00ebls gered.\ndie graslande bied meer as genoeg voedsel aan allerlei knaagdiere soos die pr\u00eariehonde (cynomys ludovicianus) en wangsakrotte (genus geomys), wat op hulle beurt belangrike voedsel is vir roofdiere soos pr\u00eariewolwe (cantis latrans), vosse, uile, patrysvalke, valke, arende en baie slange. die pr\u00eariehoender (tympanuchus cupido) is 'n grondbewonende voel van die oostelike pr\u00earie, terwyl die waaierhoender (centrocercus urophasianus) hoofsaaklik in die westelike deel leef.\ndie pr\u00earie l\u00ea op die roete van die vo\u00ebls wat in die winter uit die noorde na warmer streke trek en baie spesies gebruik die grasvlakte dan ook as 'n rusplek. vanwe\u00eb die groot gebiede wat onder verbouing is, is die verspreidingsgebied van baie diere baie verklein. tussen die rotsgebergte en die bergketting van die sierra nevada l\u00ea die groot bekken, 'n woestyngebied waar die winters baie koud is. die plantegroei bestaan hoofsaaklik uit alsem (genus artemisia) en kort, bosagtige grasspesies.\ndit is die woongebied van onder andere die swartsterthaas (lepus californicus), wat weens voedselskaarste in sy gebied die gesaaides beskadig, sodat boere hom as 'n skadelike dier beskou. die warm woestyne in die suidweste is begroei met kaktusse, waaronder veral die skyfkaktusse (genus opuntia) oorheers. die saguarokaktus (carnegia gigantea), wat tot 15 m hoog word, dien vir die gilaspeg (centurus uropygialis) en die goudspeg om in nes te maak. waar die re\u00ebnval ho\u00ebr is, groei agame (genus agave) en adamsnaald (genus yucca). laasgenoemde blom snags en word dan deur nagvlinders bestuif. 'n tipiese vo\u00eblspesie uit hierdie gebied is die hardloopkoekoek (geococcyx calitornianus). hy is nie 'n groot vlie\u00ebr nie, maar kan vinnig hardloop. met sy lang pote kan die voel snelhede van tot 24 km/h bereik, terwyl spronge van tot 3 m hoog gemaak word. behalwe ratelslange kom ook die tjukwalla (sauromalus obesus) en die gilamonster (heloderma suspectum), 'n giftige akkedis, hier voor.\n\n\n=== gebergtes en riviere ===\ndie grootste berg reeks is die rotsgebergte, wat 'n oppervlakte van een miljoen km\u00b2 beslaan. op die hoogste pieke, bo die boomgrens, is die plant- en dierew\u00eareld dieselfde as die van die toendra. op die berghellings lewe die rotsgebergtebok (oreamnos americanus) en die rotsgebergteskaap (ovis canadensis).\ndie rotsgebergtebok kry in die winter wit wol en blou hoewe en horings. laer af in die berge lewe die noord-amerikaanse takbok, wat soos die europese rooitakbok behoort tot die genus cervus, vroe\u00ebr die algemeenste hoefdier van noord-amerika. met die ontginning en uitkap van die bosse het die oostelike subspesie cervus elaphus canadensis uitgesterf en is die oorblywende spesies na onbereikbare berghellings of reservate teruggedwing.\ndie groot riviere van die amerikaanse kontinent is ryk aan visspesies en ander waterdiere, terwyl soogdiere soos bisamrotte (ondatra zibethica), otters, bewers en waterspitsmuise wat by water aangepas is, langs die oewers woon. van die visse is die baarsagtiges (orde peciformes) en die karperagtiges (orde cypriniformes) die algemeenste verteenwoordig. die lepelsteur (polyodon spathula), wat in die twintigerjare nog so volop was dat daar jaarliks 1 000 ton daarvan gevang is, moet vandag weens die jarelange onoordeelkundige vangs beskerm word.\neen van die vreemdste amerikaanse visse is die amerikaanse moddersnoek (amia calva), die enigste oorblywende spesie van die visorde amiiformes, wat in die jura en kryt met ses families algemeen verspreid was. die moddersnoek verkies die dig begroeide oewers van vlak riviere en word as 'n lewende fossiel beskou.\n\n\n== lande ==\n\n\n== sien ook ==\namerikas\nnafta\nkaribiese gebied\nsentraal-amerika\nvlae van noord-amerika\n\n\n== verwysings ==\n\n\n== bronne ==\nw\u00eareldspektrum, 1982, isbn 0-908409-62-1, volume 21, bl. 44\n\n\n== eksterne skakels ==\n wikimedia commons het meer media in die kategorie noord-amerika.\n(en)  \"north america\". encyclop\u00e6dia britannica. besoek op 24 april 2019."