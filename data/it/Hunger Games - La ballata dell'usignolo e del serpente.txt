Hunger Games - La ballata dell'usignolo e del serpente (The Hunger Games: The Ballad of Songbirds and Snakes) è un film del 2023 diretto da Francis Lawrence.
La pellicola è il prequel/spin-off del film Hunger Games (2012), ed è l'adattamento cinematografico del romanzo del 2020 Ballata dell'usignolo e del serpente, scritto da Suzanne Collins, ambientato in un futuro distopico postapocalittico.


== Trama ==


=== Parte I - Il Mentore ===
A dieci anni dalla vittoria di Capitol City sui distretti, la famiglia Snow, un tempo illustre e potente, è in piena decadenza. L'ormai diciottenne Coriolanus Snow vive con la cugina Tigris e la patriottica nonna nella casa di famiglia ormai malmessa. Coriolanus è sicuro di ottenere una borsa di studio come parte del Premio Plinth, destinato allo studente più meritevole. Con sua grande sorpresa, scopre che i 24 ragazzi migliori del suo anno dovranno fare da mentori ai tributi dei decimi Hunger Games come tentativo di rendere l'evento più gradito e stimolante per gli abitanti di Capitol. Il premio verrebbe dunque assegnato al mentore di maggior successo. Con lo sgomento di Coriolanus, il morfaminomane Casca Highbottom, rettore dell'Accademia e ideatore degli Hunger Games, gli assegna la ragazza del miserabile Distretto 12. Tuttavia la giovane sorteggiata dall'apparenza eccentrica, di nome Lucy Gray Baird, conquista immediatamente l'attenzione del pubblico attaccando Mayfair, la figlia del sindaco, con un serpente e cantando sul palco della mietitura con aria di sfida. Pur sapendo che Lucy Gray non ha alcune possibilità di sopravvivere, decide dunque di massimizzare la sua popolarità prima dell'inizio dei Giochi.
Coriolanus si presenta all'insaputa della scuola alla stazione del treno, ma Lucy Gray lo tiene a distanza. Deciso a guadagnarsi la sua fiducia, Coriolanus si intrufola nel retro di un camion insieme a lei, rischiando di farsi uccidere dagli altri tributi. Una volta scaricati nel vecchio zoo cittadino, Coriolanus si sforza di mantenere il decoro davanti alle telecamere oltre le sbarre, presentando al pubblico Lucy Gray, che nuovamente ne cattura l'attenzione. Tornato a scuola, Coriolanus si scontra con il decano Highbottom, furioso per la sua iniziativa e che minaccia di escluderlo dal programma dei mentori. Tuttavia, la dottoressa Volumnia Gaul, scienziata Capostratega e braccio destro del presidente, prende le difese di Snow. Seianus Plinth, presunto amico di Coriolanus, dimostra compassione verso i tributi, manifestando la sua assoluta contrarietà ai Giochi. La Gaul incarica Snow di consegnare una proposta su un sistema di scommesse e sponsorizzazioni atto a coinvolgere gli abitanti di Capitol, progetto a cui si unisce spontaneamente la sua compagna di banco Clemensia Dovecote.
Quello stesso giorno Coriolanus, Seianus e altri mentori si recano allo zoo per dare del cibo ai loro tributi. Seianus tenta di legare con Marcus, il tributo assegnatogli del Distretto 2 nonché ex compagno di scuola, mentre la mentore Arachne Crane viene colpita a morte dal tributo assegnatole, Brandy, la quale viene immediatamente uccisa dai Pacificatori. Il legame tra Coriolanus e Lucy Gray diventa sempre più solido, forgiato dalla conoscenza della miseria di entrambi e dalla perdita dei genitori durante la guerra. Durante un tour dell'arena, delle bombe precedentemente piazzate dai ribelli esplodono. Coriolanus rimane bloccato sotto una trave incendiata ma Lucy Gray resiste alla tentazione di fuggire e gli salva la vita. Quattro tributi rimangono uccisi nell’evento. Marcus riesce a fuggire.
Risvegliatosi in ospedale, Coriolanus assiste all'intervista di Lucy Gray con Lucretius "Lucky" Flickerman, il primo presentatore degli Hunger Games, durante la quale la ragazza canta una canzone destinata a un ex innamorato del suo distretto colpevole di averla fatta sorteggiare alla mietitura. Deciso a salvarle la vita, Coriolanus visita l'arena, dove scopre che le recenti esplosioni hanno aperto diversi nascondigli. Tornato allo zoo la notte prima degli Hunger Games, suggerisce a Lucy Gray di nascondersi da sola al suono del gong e le "presta" il portacipria di sua madre precedentemente riempito con del veleno per topi tenuto in camera da letto. La ragazza prova a baciarlo, ma lui si sottrae all'ultimo.


=== Parte II - Il Premio ===
I Giochi hanno inizio e, con lo sgomento generale, le telecamere mostrano un Marcus menomato e inchiodato a una trave dell'anfiteatro alla mercé degli altri tributi. Seianus abbandona la sala in un impeto d'ira. Lucy Gray e il suo compagno di distretto Jessup riescono a nascondersi nei sotterranei sfuggendo per un pelo al branco formato da Coral, Mizzen, Treech e Tanner. Mentre i due rimangono nascosti, Lamina, uno dei tributi, raggiunge la sommità della trave a cui è crocifisso Marcus e lo uccide per pietà. Ciò le garantisce un immediato incremento degli sponsor e la consegna del primo dono nella storia dei Giochi.
Al calar della notte, Coriolanus viene informato dalla Gaul che Seianus, ritenuto da tutti suo amico, si è intrufolato nell'arena e viene incaricato di recuperarlo sfruttando una breve interruzione della diretta. Entrato nell'arena, Coriolanus convince il compagno ad andare via, incoraggiandolo a dedicare la sua vita a fare la differenza. Prima di lasciare l'arena, i due vengono attaccati da diversi tributi e Coriolanus ne uccide uno senza esitazione. Il giorno successivo, Lucy Gray viene attaccata da Jessup, impazzito dopo aver contratto la rabbia da un pipistrello. Coriolanus convince la sua mentore a inviargli dell'acqua per spaventarlo e l'arrivo del drone destabilizza Jessup tanto da farlo precipitare violentemente al suolo. Mentre il branco si accinge ad attacare Lucy, Coriolanus programma una massiccia spedizione di droni carichi di bottiglie d'acqua i quali finiscono per schiantarsi sugli aggressori. Il diversivo funziona e Lucy riesce a nascondersi e salvarsi, piazzando una bottiglia d’acqua contaminata dal veleno per topi nella speranza che il branco la bevesse. Purtroppo, a cadere nella trappola è la gracile e malata Dill, la cui morte immediata manda il compagno Reaper su tutte le furie.
La diretta viene improvvisamente interrotta da una comunicazione ufficiale della Dottoressa Gaul riguardo la morte in ospedale di Felix Ravinstill, mentore in gara e figlio del presidente, a causa delle ferite riportate nell'esplosione. Per mandare un messaggio ai ribelli, la Gaul promette di adottare misure estreme, mettendo a repentaglio la sopravvivenza di tutti i tributi. Coriolanus capisce che la donna intende rilasciare i suoi serpenti velenosi nell'arena e con una scusa riesce a intrufolarsi nel suo laboratorio. Giunto alla tanica, Coriolanus vi infila il fazzoletto appartenuto al padre, che aveva prestato a Lucy Gray, sperando che i serpenti si abituino al suo odore e non la attacchino. Coral, Mizzen e Treech lanciano un nuovo assalto a Lucy Gray e riescono quasi ad ucciderla quando la tanica viene piazzata al centro dell'arena. I serpenti fuoriescono e sterminano i concorrenti rimasti, fatta eccezione per Lucy Gray, la quale riesce a calmarli cantando un'ultima canzone per le telecamere. La Gaul sembra decisa a lasciarla morire ma l'intero corpo studentesco si pronuncia a favore di Lucy Gray e la ragazza e Coriolanus vengono dichiarati vincitori.
Partono i festeggiamenti ma il decano Highbottom condanna Coriolanus a vent’anni di servizio come Pacificatore nei distretti per aver infranto le regole presentandogli il portacipria e il fazzoletto incriminanti.


=== Parte III - Il Pacificatore ===
Desideroso di conoscere il destino di Lucy Gray, Coriolanus riesce a farsi mandare nel Distretto 12 in cui si ricongiunge con Seianus, anche lui arruolatosi tra i pacificatori. Durante una serata al Forno, Coriolanus vede Lucy Gray esibirsi, ma il loro congiungimento viene interrotto da un tafferuglio. Ricongiuntosi finalmente poco dopo, i due si baciano e si accordano per rivedersi. Le idee politiche di Coriolanus, convinto nell'importanza di Capitol City per mantenere l'ordine, incontrano una certa resistenza in Lucy Gray. Anche il suo rapporto con Seianus viene messo in crisi dagli ideali politiche del giovane, sempre più vicino alla causa dei ribelli. Seianus gli confida un piano segreto per scappare a nord insieme ad altri ribelli così da eludere per sempre il potere di Capitol. Coriolanus tuttavia esprime il suo dissenso, registrando la conversazione in atto tramite una ghiandaia chiacchierona che spedisce direttamente al laboratorio della Dottoressa Gaul. A una serata al Forno, Coriolanus scopre Seianus assieme ai ribelli Billy Taupe, Mayfair e Spruce, agitati e armati. Coriolanus, raggiunto da Lucy Gray, li interroga sulle loro intenzioni ma la tensione crescente spinge Mayfair a scappare. Coriolanus afferra d'istinto uno dei fucili e uccide Mayfair, mentre Spruce fa lo stesso con Billy Taupe.
Il giorno seguente, Coriolanus e gli altri Pacificatori vengono incaricati di rastrellare il distretto in cerca dei colpevoli. Spruce viene arrestato e impiccato per tradimento insieme a Seianus. Coriolanus e Lucy Gray decidono di fuggire nei boschi prima di essere scoperti, anche se per Coriolanus ciò significa rinunciare alle sue ambizioni politiche. Giunti a una vecchia casa in riva al lago durante un acquazzone, Coriolanus trova le armi del delitto e capisce di poter eliminare le ultime prove e fare in modo di salvare il proprio futuro. L'unico ostacolo è proprio Lucy Gray, ormai unica testimone rimasta. La ragazza, che già ha intuito la vera natura di Coriolanus, sparisce nel bosco con la scusa di andare a raccogliere tuberi e nello specifico l'erba saetta, conosciuta comunemente con il nome di katniss. Colto dal panico, Coriolanus la insegue, cadendo vittima in una trappola orchestrata dalla neo-vincitrice, che sparisce misteriosamente. Dopo essersi disfatto delle armi del delitto, Coriolanus torna a Capitol City. Al cospetto della Dottoressa Gaul, Coriolanus afferma di aver finalmente capito a cosa servono veramente gli Hunger Games: la natura umana è intrinsecamente violenta e Capitol City è l'unica forza in grado di tenere a bada i distretti. La donna si rivela disponibile a prenderlo sotto la sua ala, aggiungendo che la famiglia Plinth, riconoscente per quanto fatto per Seianus, sarà disposta a finanziare i suoi studi all’Università. Dal Distretto 12 non si hanno più notizie di Lucy Gray e Coriolanus ristabilisce dunque il prestigio della sua casata.
Diversi mesi dopo, Coriolanus si reca all'Accademia, restituendo gli effetti personali di Seianus al decano Highbottom in occasione del diciannovesimo compleanno dell'ex compagno e commilitone. Highbottom rivela l'origine del disprezzo nei suoi confronti: suo padre Crassus aveva suggerito alla Gaul l'idea degli Hunger Games, concepita dallo stesso Highbottom mentre era ubriaco. Sconvolto dai sensi di colpa, Highbottom incolpa il padre di Coriolanus per la strage di bambini di Panem. Coriolanus si congeda dall'ex decano Highbottom, che muore dopo aver ingerito una fialetta di morfamina lasciatagli dal giovane, avvelenata. 


== Personaggi e interpreti ==


=== Principali ===
Coriolanus Snow, interpretato da Tom Blyth.Diciotto anni. Rampollo della casata Snow, ricca e influente prima della guerra. La sua battaglia giornaliera nel mantenere un’apparenza altolocata agli occhi dei compagni lo ha reso ingegnoso e astuto, disposto a tutto pur di risollevare se stesso e i suoi cari dalla miseria. Il suo iniziale e genuino desiderio di riscatto, scaturito dal trauma per la perdita prematura di entrambi i genitori, si tramuterà ben presto in cieca ambizione, che lo porterà a diventare uno spietato assassino gettando le basi per la rincorsa al potere supremo nei decenni avvenire.
Lucy Gray Baird, interpretata da Rachel Zegler.Giovane cantante e musicista del Distretto 12, di cui diviene tributo e prima vincitrice. Fa parte dei Covey, un gruppo di musicisti itineranti confinati nel 12 durante i Giorni Bui. Orfana di entrambi i genitori, si guadagna da vivere esibendosi sul palco. Dal carattere estroso e spigliato, sa come intrattenere il pubblico. Nonostante l'apparenza gracile e innocua, si rivela capace di usare il suo charme a proprio vantaggio. Ha preso il nome da una vecchia ballata del poeta inglese William Wordsworth con protagonista una bambina dello stesso nome scomparsa misteriosamente in una tempesta di neve. Proprio come la protagonista della ballata, Lucy Gray scompare nei boschi senza lasciare traccia.
Seianus Plinth, interpretato da Josh Andrés Rivera.Compagno di classe di Coriolanus. È originario del Distretto 2, trasferitosi a Capitol City con la famiglia dopo la guerra. Nonostante viva nell'agio, disprezza Capitol, i suoi valori e gli Hunger Games, portandolo a scontrarsi con gli altri studenti. Ciò lo rende uno strenuo sostenitore della causa ribelle, arrivando a esprimere idee ritenute dai più radicali con l’ingenuità di chi ha le spalle coperte dalla ricchezza paterna. Ritiene Coriolanus il suo unico amico.
Tigris Snow, interpretata da Hunter Schafer.Cugina di Coriolanus, dal carattere protettivo e uno spiccato talento per la moda. La sua indole generosa la porta a riconoscere i tributi come bambini innocenti e non belve, spronando Coriolanus a non seguire le orme del padre.
Casca Highbottom, interpretato da Peter Dinklage.Rettore dell'Accademia, ritenuto il creatore in persona degli Hunger Games. Dipendente dalla morfamina per gli ultimi dieci anni, cova un profondo rancore per gli Snow e quello che rappresentano.
Volumnia Gaul, interpretata da Viola Davis.Capostratega e scienziata membro del dipartimento della guerra. Si diletta nel causare la sofferenza altrui, purché con uno scopo ben preciso. Strenua sostenitrice della lotta contro i ribelli, prenderà il giovane Snow sotto la sua ala dopo averlo sottoposto a una serie di prove per testarne il carattere.
Lucky Flickerman, interpretato da Jason Schwartzman.Presentatore del meteo e aspirante mago, incaricato di presentare per la prima volta nella storia i Giochi in diretta tv. Ha una personalità stravagante ed esibizionista, a tratti altezzosa.
Clemensia Dovecote, interpretata da Ashley Liao.Compagna di banco di Coriolanus. Ragazza saccente e classista, disposta a tutto pur di fare bella figura. Mente alla dott.ssa Gaul in merito alla stesura del compito di gruppo, finendo per essere morsa dai serpenti nella tanica. Il suo destino dopo tale avvenimento è ignoto nel film.
Arachne Crane, interpretata da Lilly Cooper.Studentessa altezzosa e scortese dell'Accademia, assegnata alla ragazza del Distretto 10, Brandy, che la uccide allo zoo dopo essere stata ripetutamente sbeffeggiata davanti alle telecamere.
Festus Creed, interpretato da Max Raphael.Amico di Coriolanus e mentore di Coral del Distretto 4. Deciso a ottenere il Premio Plinth pur non avendone effettivo bisogno, non è interessato a stabilire un rapporto con il suo tributo ma gli basta semplicemente farla apparire per le telecamere.
Felix Ravinstill, interpretato da Aamer Husain.Altro membro della cerchia di Snow e figlio del presidente in carica. Muore a giochi iniziati per le ferite riportate durante l'esplosione nell'arena.
Mayfair Lipp.Figlia del sindaco del Distretto 12, in accordo col fidanzato Billy Taupe convince il padre a truccare il sorteggio dei tributi alla Mietitura perché venga estratto il nome di Lucy Gray, ex ragazza di Billy. Lucy Gray si vendicherà infilandole un serpente nel vestito mentre si dirige al palco dove sono presentati i nuovi tributi. Nella terza parte del libro viene a conoscenza dei piani dei ribelli e minaccia di spifferarli a suo padre, così Coriolanus, terrorizzato dal rischio di finire accusato e impiccato, le spara di riflesso, uccidendola.
Billy Taupe Clade, interpretato da Dakota Shapiro.Ex innamorato di Lucy Gray, ora in una relazione con la spregevole figlia del sindaco, Mayfair Lipp, ed ex membro dei Covey. Sedicente ribelle con intenzioni pericolose, finisce per essere fucilato dal compagno Spruce durante un concerto al Forno.
Maude Ivory Baird, interpretata da Vaughan Reilly.Cugina di Lucy Gray (con la quale condivide uno stretto legame) e percussionista dei Covey.
Signoranonna, interpretata da Fionnula Flanagan.Nonna di Coriolanus e Tigris.
Barb Azure Baird
Clerk Carmine Clade
Tam Amber
Sindaco Lipp.Sindaco del Distretto 12 e padre di Mayfair, da lei persuaso a truccare la Mietitura per far uscire il nome dell'odiata Lucy Gray Baird.
Strabo Plinth.Padre di Seianus Plinth, alla fine del libro dona a Coriolanus tutta la somma del premio da lui istituito, come riconoscimento per essere sempre stato vicino al figlio.
Signora Plinth, detta 'Ma'.Madre di Seianus Plinth. Il figlio invocherà il suo nome mentre lo impiccheranno per tradimento.


=== Tributi ===
Jessup, interpretato da Nick Benson.Compagno di Lucy Gray del Distretto 12 e alleato. Dal fisico possente e un cuore grande, dimostra da subito di voler proteggere Lucy Gray, ma una zoonosi contratta a causa di un morso di pipistrello lo fa uscire di senno, spingendolo addirittura ad attaccarla. Muore precipitando da una balaustra dopo essere stato colpito da una bottiglia d'acqua.
Marcus, interpretato da Jerome Lance.Distretto 2. Ex compagno di scuola di Seianus e descritto come il "meglio della nidata". Rifiuta da subito qualsiasi aiuto da parte del suo mentore. Tenta con successo la fuga dall'arena poco dopo le esplosioni, per poi essere ricatturato e appeso a una trave all'inizio dei Giochi.
Coral, interpretata da Mackenzie Lansing.Distretto 4. Tra i più agguerriti e in corsa per la vittoria. Abile nel maneggiare tridenti, prende subito di mira Lucy Gray, tentando di ucciderla diverse volte. Si scaglierà persino contro Coriolanus una volta che questi si è intrufolato nell'arena. Si classifica seconda, sopraffatta dai serpenti della dott.ssa Gaul. Nei suoi ultimi istanti di vita manifesta la sua frustrazione nell'aver ucciso inutilmente.
Mizzen, interpretato da Cooper Dillon.Distretto 4. Piu' giovane dei compagni ma non per questo meno agguerrito e letale. Abile nell'uso di reti da pesca per immobilizzare gli avversari. Fido alleato della compagna Coral, attacca Lucy Gray con una lancia nel tentativo di indirizzarla verso il resto del branco. Muore sopraffatto dai serpenti ibridi della dottoressa Gaul.
Lamina, interpretata da Irene Boehm.Distretto 7. Ha speso l'intero periodo prima dei Giochi in lacrime. Il primo giorno, tuttavia, riuscirà a uccidere Marcus per pietà, rimanendo in cima alla trave e ricevendo il primo dono (una bottiglia d'acqua) nella storia dei Giochi. Presa di mira da Coral, Mizzen, Tanner e il suo compagno di distretto Treech, muore per mano della prima.
Treech, interpretato da Hiroki Berrecloth.Ragazzo del Distretto 7, spesso soprannominato "boscaiolo". A differenza di Lamina, viene reclutato da Coral all’interno del branco, finendo per assistere alla morte brutale della compagna. Sul punto di braccare Lucy Gray, finisce per inalare il veleno per topi che la ragazza ha rilasciato dal suo nascondiglio, morendo in pochi secondi.
Bobbin, interpretato da Knox Gibson.Distretto 8. Cerca di uccidere Seianus e Coriolanus mentre i due si dirigono all'uscita dell'arena, per essere poi brutalmente ucciso da quest'ultimo.
Wovey, interpretata da Sofia Sanchez.Distretto 8. Tra i tributi piu' giovani, rimane nascosta per l'intera durata dei Giochi. È la prima a essere sopraffatta dai serpenti ibridi nonostante Reaper le avesse intimato di scappare.
Tanner, interpretato da Kjell Bruntscheidt. Distretto 10. Assegnato alla mentore Domitia Whimsiwick. Viene reclutato nel branco di Coral per poi essere ucciso a tradimento dalla stessa dopo l'ennesimo tentativo fallito di stanare Lucy Gray.
Reaper, interpretato da Dimitri Abold.Distretto 11. Nonostante il potenziale da vincitore, dimostra scarso interesse nel prendere parte attiva nei Giochi ed è molto protettivo nei confronti della compagna di distretto Dill. Alla morte di Dill, Reaper crea un cimitero di fortuna raccogliendo i cadaveri dei caduti, coprendoli con una bandiera di Capitol e suscitando lo sdegno degli spettatori. Anche lui muore (a differenza del libro) lasciandosi sopraffare dai serpenti.
Dill, interpretata da Luna Steeples.Tributo femmina del Distretto 11, affetta da tubercolosi. Nonostante la protezione del compagno Reaper, finisce per bere una bottiglia d'acqua avvelenata da Lucy Gray, morendo subito dopo.


== Produzione ==
Nel mese di dicembre 2015 è stato confermato dalla Lionsgate che c'è l'intenzione di creare un prequel e un sequel della saga, nel quale verranno coinvolti anche alcuni personaggi dei precedenti film.Nel mese di maggio 2020 è stato pubblicato da Suzanne Collins, il libro prequel e spin-off intitolato Ballata dell'usignolo e del serpente ambientato sessantacinque anni prima rispetto alle vicende della serie originale e racconta il trascorso giovanile di Coriolanus Snow, futuro presidente di Panem.
Nell'aprile 2020, Collins e Lionsgate hanno confermato che erano in corso gli incontri per lo sviluppo del film. È stato confermato il regista Francis Lawrence dopo il suo successo con la trilogia di Hunger Games. Lo sceneggiatore sarà Michael Arndt, con Nina Jacobson e l'autrice Suzanne Collins come produttori.Il budget di produzione è di 100 milioni di dollari.


== Promozione ==
Il primo trailer è stato pubblicato il 27 aprile 2023. Il 21 settembre è stato diffuso un altro trailer.


== Distribuzione ==
Nell'aprile 2022 è stato annunciato al CinemaCom di Las Vegas che uscirà nelle sale cinematografiche statunitensi il 17 novembre 2023. L'anteprima mondiale è avvenuta il 5 novembre 2023 al Lucca Comics & Games.La distribuzione del film nelle sale statunitensi ha avuto luogo il 17 novembre 2023. Nelle sale italiane è uscito invece il 15 novembre.


== Accoglienza ==


=== Incassi ===
Il film ha incassato nella sua prima settimana di apertura 44 milioni di dollari al botteghino nordamericano; al 26 novembre il film ha incassato 98373951 $ in Nordamerica e 56235287 $ nel resto del mondo, per un totale di 154609238 $. Uscito in Italia il 15 novembre, ha incassato finora 3777258 €.


=== Critica ===
Il film ha ricevuto recensioni generalmente positive da parte della critica cinematografica, non tuttavia eccellenti come gli altri capitoli della saga. Su Rotten Tomatoes ha una percentuale di gradimento del 66% sulla base di 204 recensioni.


== Note ==


== Collegamenti esterni ==

 Hunger Games - La ballata dell'usignolo e del serpente, su Il mondo dei doppiatori, AntonioGenna.net. 
(EN) Hunger Games - La ballata dell'usignolo e del serpente, su IMDb, IMDb.com. 
(EN) Hunger Games - La ballata dell'usignolo e del serpente, su Rotten Tomatoes, Flixster Inc. 
(EN, ES) Hunger Games - La ballata dell'usignolo e del serpente, su FilmAffinity. 
(EN) Hunger Games - La ballata dell'usignolo e del serpente, su Metacritic, Red Ventures. 
(EN) Hunger Games - La ballata dell'usignolo e del serpente, su Box Office Mojo, IMDb.com.