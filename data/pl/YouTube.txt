YouTube (skrót YT) – amerykański serwis internetowy założony 14 lutego 2005 roku, umożliwiający bezpłatne udostępnianie, edycję, nadawanie na żywo i komentowanie filmów. Należy do korporacji Google i po Facebooku jest drugim najpopularniejszym serwisem społecznościowym na świecie. Od 2023 roku prezesem YouTube jest Neal Mohan.


== Działanie ==
Serwis używa technologii HTML5 i FLV do wyświetlania filmów zamieszczonych przez użytkowników (tzw. user-generated content), takich jak zwiastuny filmowe lub telewizyjne, teledyski, jak i dzieła amatorskie: wideoblogi i krótkie własne filmy. Większość materiałów została załadowana na YouTube przez prywatne osoby, ale wiele przedsiębiorstw (na przykład Columbia Broadcasting System, BBC, Universal Music Group, Polska Agencja Prasowa, Grupa TVN, CD Projekt), różne instytucje i organizacje oferują część swoich materiałów przez YouTube jako część programu partnerskiego.
Niezarejestrowani użytkownicy mogą oglądać filmy, podczas gdy zarejestrowani mają możliwość umieszczenia nieograniczonej liczby filmów. Filmy, które zostaną uznane za zawierające treści nieodpowiednie dla młodszych użytkowników, są dostępne tylko dla zarejestrowanych w wieku co najmniej 18 lat. Umieszczanie filmów zawierających pornografię, objętych prawem autorskim, propagujących nienawiść oraz zachowania przestępcze i będących zniesławieniem jest zabronione w warunkach korzystania z usługi. Profile kont zarejestrowanych użytkowników są określane jako „kanały”. Na stronach serwisu wyświetlane są reklamy.


== Statystyki ==
Według Google, w 2010 dziennie na YouTubie umieszczanych było ponad 85 tys. filmów, zajmujących ok. 2400 GB. Najpopularniejszym filmem na YouTubie jest Baby Shark Dance. Film przekroczył próg 10 miliardów wyświetleń dnia 13 stycznia 2022 roku. Obecnie ma ponad 13 081 091 040 (stan na 16 lipca 2023).
Najpopularniejszym kanałem na YouTubie jest T-Series (poza założonymi przez YouTube kanałami Gry, Muzyka, które posiadają odpowiednio 93,6 mln oraz 119 mln subskrypcji). Posiada on ponad 245 mln subskrypcji i 228 399 324 795 wyświetleń filmów (stan na 16 lipca 2023). Kanał został założony 13 marca 2006 roku.
Drugim pod względem popularności kanałem na YouTubie jest MrBeast. Posiada on 168 mln subskrypcji i ponad 28 593 061 918 wyświetleń filmów (stan na 16 lipca 2023). Kanał został założony 20 lutego 2012 roku.
Najbardziej nielubianym filmem na YouTubie jest film „YouTube Rewind 2018: Everyone Controls Rewind | #YouTubeRewind” mający 20 327 559 „łapek w dół” (stan na 16 lipca 2023).
Najbardziej lubianym filmem na YouTubie jest teledysk do piosenki Despacito w wykonaniu Luisa Fonsiego mający około 51,8 milionów  „łapek w górę” (stan na 16 lipca 2023).
Najczęściej komentowanym filmem na YouTubie jest teledysk do piosenki Dynamite zespołu BTS (będący także 4. materiałem wideo z największą liczbą polubień) mający 15 951 934 komentarzy (stan na 16 lipca 2023).
Najbardziej lubianym komentarzem pod jakimkolwiek filmem jest komentarz youtubera Setha Evermana o treści „i’m the bald guy” pod teledyskiem piosenki bad guy autorstwa Billie Eilish. Komentarz posiada ponad 3,1 miliony polubień (stan na 12 sierpnia 2020).
27 lutego 2017 roku YouTube ogłosił, że użytkownicy oglądają miliard godzin filmów dziennie.
Każdego miesiąca strona jest odwiedzana przez 2 miliardy zalogowanych użytkowników. Na samych urządzeniach mobilnych użytkownicy spędzają średnio godzinę dziennie.
Każdy kraj ma własny aktualny ranking najpopularniejszych youtuberów. W Polsce opiera się on o subskrypcję kanałów i liczbę wyświetleń. Biorąc pod uwagę te parametry na pierwszym miejscu jest Blowek, który na swoim koncie ma 5,01 mln subskrypcji i ponad 1 099 844 520 wyświetleń (stan na 17 lipca 2023).
4 lutego 2021 roku najpopularniejszym kanałem w Polsce pod względem liczby subskrypcji i liczby wyświetleń został kanał Bazylland – Tractors & Excavators, który na swoim koncie zebrał 6,96 mln subskrypcji, 810 opublikowanych filmów i 3 224 905 624  wyświetleń (stan na 17 lipca 2022).
14 grudnia 2021 roku YouTube ogłosił, że najpopularniejszą grą komputerową na ich serwisie jest Minecraft, który dzięki filmom publikowanym przez tysiące twórców zdobył bilion wyświetleń.
W drugim kwartale 2023 r. YouTube zarobił 7,67 mld dolarów dzięki reklamom, a ponad 2 miliardy zalogowanych użytkowników miesięcznie ogląda YouTube Shorts.


== Historia serwisu ==
YouTube został założony przez Chada Hurleya, Steve’a Chena i Jaweda Karima, którzy byli wcześniej pracownikami przedsiębiorstwa PayPal. Hurley studiował na Indiana University of Pennsylvania. Chen i Karim studiowali informatykę na University of Illinois at Urbana-Champaign. Nazwa domeny youtube.com została aktywowana 14 lutego 2005, witryna była rozwijana przez kolejne miesiące. Twórcy udostępnili publicznie pierwszą wersję serwisu w maju 2005, sześć miesięcy przed oficjalnym debiutem YouTube’a. Podobnie jak wiele innych technologicznych startupów, YouTube wystartowało za sprawą tzw. anioła biznesu, mając jedynie prowizoryczne biuro w garażu. W listopadzie 2005 przedsiębiorstwo venture capital Sequoia Capital zainwestowało w YouTube 3,5 miliona dolarów amerykańskich. Dodatkowo Roelof Botha – partner przedsiębiorstwa i dawny Chief Financial Officer przedsiębiorstwa PayPal – dołączył do zarządu przedsiębiorstwa YouTube LLC. W kwietniu 2006 Sequoia Capital wniosła 8 milionów dolarów do spółki, która przeżyła ogromny wzrost popularności w ciągu kilku pierwszych miesięcy działalności.
Pierwszym filmem opublikowanym w serwisie YouTube jest film pod tytułem Me at the zoo użytkownika jawed (Jawed Karim). Film ten został opublikowany 23 kwietnia 2005 o godzinie 20:27:12 PDT.
W czasie lata 2006 YouTube był jedną z najszybciej rosnących witryn internetowych i stał się 5. najbardziej popularną stroną w rankingu Alexa Internet. Według badania z 16 lipca 2006 na YouTubie oglądano 100 milionów filmów dziennie, a 65 tys. nowych filmów umieszczano na serwisie w ciągu doby. Witryna miała średnio 100 milionów odwiedzających miesięcznie.
9 października 2006 ogłoszono, że przedsiębiorstwo może zostać kupione przez Google za 1,65 miliarda dolarów z kapitałem akcyjnym. Umowa zakupu pomiędzy Google i YouTube’em została zawarta po tym, jak YouTube przedstawił ugody z trzema przedsiębiorstwami medialnymi, unikając prawnych konsekwencji naruszania praw autorskich. Umowa została zawarta 13 listopada i była wówczas największą co do wielkości transakcją przedsiębiorstwa Google.


== Kalendarium ==


== Wpływ społeczny ==
Przed wystartowaniem YouTube’a w 2005 roku było bardzo niewiele prostych metod na opublikowanie wideo przez zwykłego użytkownika. Dzięki prostemu interfejsowi YouTube umożliwił każdemu posiadającemu dostęp do Internetu umieszczanie filmów dostępnych dla widowni z całego świata. Szeroki zakres tematów objętych przez filmy z YouTube’a spowodował, że internetowe filmy stały się jedną z najważniejszych części kultury Internetu.


== Wersje językowe ==
19 czerwca 2007 roku Eric Schmidt zainaugurował w Paryżu lokalne interfejsy wyświetlane użytkownikom na podstawie lokalizacji. Interfejs w języku polskim został dodany tego samego dnia. Po wejściu na stronę youtube.com lokalizacja i język zostaje wybrana na podstawie adresu IP.


== Technologia wideo ==


=== Odtwarzanie wideo – HTML5 ===
YouTube wykorzystuje technologię HTML5, która pozwala na oglądanie filmów bez konieczności instalowania wtyczki Adobe Flash Player lub innej. Odtwarzanie wideo w tej technologii jest możliwe w przeglądarkach obsługujących tag video oraz kodek wideo H.264/MPEG-4 AVC lub format WebM (z kodekiem VP8).


=== Narzędzia ===
Pliki wideo z serwisu YouTube mogą być wyświetlane tylko na stronie serwisu lub w dedykowanej aplikacji i zazwyczaj nie można ich pobrać bezpośrednio. Istnieje jednak wiele narzędzi umożliwiających takie pobranie, np. Youtube-dl albo JDownloader.


== Youtuber ==
Youtuber (wym. jutuber, „jutjuber”) – osoba zajmująca się tworzeniem i umieszczaniem filmów w serwisie internetowym YouTube.


== Zobacz też ==
Godtube – zbliżony do YouTube’a serwis, założony w 2007 roku


== Przypisy ==


== Linki zewnętrzne ==
Oficjalna strona YouTube