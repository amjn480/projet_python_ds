"asi\u00eb is die w\u00eareld se grootste kontinent in sowel oppervlakte as bevolking. saam met die eilande beslaan dit ongeveer 44 579 000 km\u00b2 wat 33% van die totale landoppervlakte van die aarde is en dit word bewoon deur meer as 4 miljard mense \u2013 ongeveer 60% van die w\u00eareldbevolking.\n\n\n== geografie ==\nasi\u00eb, wat saam met europa \u2019n onderdeel van die groot w\u00earelddeel genaamd eurasi\u00eb vorm, is die grootste van die aarde se vyf vastelande. dit beslaan 'n oppervlakte van ongeveer 44 miljoen km\u00b2, oftewel een derde van die w\u00eareld se totale landoppervlakte. afgesien van \u2019n aantal eilande in die suidooste, is die hele asi\u00eb in die noordelike halfrond gele\u00eb. dit strek van die oeralgebergte, die swartsee, die middellandse see en die rooisee in die weste tot by die stille oseaan in die ooste, vanaf die noordelike yssee tot by die indiese oseaan in die suide.\ndie eilande van indonesi\u00eb, filippyne, taiwan en japan maak ook deel uit van asi\u00eb, en so ook siprus, in die oostelike middellandse see, en sri lanka, naby die suidkus van indi\u00eb. die vernaamste berge in asi\u00eb is in twee gordels gegroepeer. die eerste gordel strek vanaf die chukchi-skiereiland by die beringstraat, deur suid-siberi\u00eb, tot by die tiensjan in noordwes-china. die tweede gordel begin in turkye en sluit die hooglande van iran en afghanistan sowel as die himalaja in; oos van tibet swenk dit suidoos tot by maleisi\u00eb.\ndie asiatiese vasteland bevat die hoogste en laagste plekke in die w\u00eareld \u2013 berg everest in die himalaja is 8 848 meter bo seespie\u00ebl en die dooie see is 395 meter onder seespie\u00ebl. die baikalmeer in suidoos-rusland, naby mongoli\u00eb, vorm die w\u00eareld se diepste trog \u2013 die meer is 1 620 meter diep en die bodem is 1 295 meter onderkant seespie\u00ebl.\ndie kaspiese see en die aralmeer is oorblyfsels van veel groter see wat vroe\u00ebr daar bestaan het. van die grootste riviere in die w\u00eareld kom in asi\u00eb voor, onder andere die mekong, yangtze en geelrivier in china en die indus, ganges en chao phraya in indi\u00eb. in siberi\u00eb vries die riviere in die winter, soms tot op die bodem. in die verre noorde van die vasteland bly die grond permanent bevrore en slegs 'n dun lagie bogrond ontdooi in die kort somers. onmiddellik suid van hierdie toendra-gebied is 'n bre\u00eb gordel onvrugbare sand, waarin uitgestrekte naaldwoude voorkom.\nverder suid l\u00ea die sogenaamde landboudriehoek van rusland en oekra\u00efne (tussen sint petersburg, odessa en irkoetsk). die grond is humusryk en die verhouding tussen re\u00ebnval en verdamping is eweredig. daarop volg die steppe- en woestyngebied, waar die re\u00ebnval afneem en die temperatuur styg. die gebied is oor die algemeen vrugbaar, maar besproeiing is noodsaaklik vir landbou. weens die minerale samestelling van die grond en die feit dat verdamping ho\u00ebr as die re\u00ebnval is, ontstaan daar plek-plek soutvlaktes en -mere. suidwes-asi\u00eb maak deel uit van die dro\u00ebwoestyngordel wat van die sahara in afrika tot by die gobiwoestyn in mongoli\u00eb strek.\nsuid van die sentrale gebergtes, in indi\u00eb en suidoos-asi\u00eb, word die minerale in die grond deur die swaar moesonre\u00ebns weggespoel. die grond is kleierig, arm aan humus, met harde laterietbodems en wissel in kleur van geel tot rooibruin. die vrugbaarste grond in die tropiese en subtropiese gebiede is vulkaniese grond, soos die in die hooglande van dekan.\ndie valleie en deltas van die groot riviere in indi\u00eb en china en van die tigris en eufraat in klein-asi\u00eb bevat ook baie vrugbare grond. die re\u00ebnval in asi\u00eb wissel drasties van streek tot streek en word grootliks deur die sentrale bergreekse be\u00efnvloed. westewinde bring genoeg re\u00ebn vir die ooskuste van die middellandse see en die swartsee, maar ooswaarts word die re\u00ebn al hoe minder en bereik glad nie die lande oos van die arabiese skiereiland nie.\ndie suidwesmoesonwinde bring oorvloedige re\u00ebn vir indi\u00eb en suidoos-asi\u00eb. die kort winters is die enigste dro\u00eb tydperke. die eilande van indonesi\u00eb en maleisi\u00eb, nader aan en op die ewenaar, het 'n tropiese re\u00ebnwoudklimaat. sentraal-asi\u00eb, tussen die kaspiese see en die gobiwoestyn, word deur die berge van die moesonre\u00ebns afgesny.\nbokant 50 grade noorderbreedte in rusland is die somers droog en warm en die winters nat en koud. verder noordwaarts\u00b7 heers 'n tipiese arktiese klimaat, wat ook in groot mate in die hoogliggende gebergtes voorkom.\n\n\n== fauna en flora ==\nnaas uitgestrekte grasvlaktes, woestyne en woude, bestaan asi\u00eb uit ho\u00eb plato's en bergreekse met die hoogste pieke in die w\u00eareld. daar kom dus 'n groot verskeidenheid plante en diere voor. die sterk ooreenkoms tussen die fauna en flora van asi\u00eb en di\u00e9 van die amerikas versterk die vermoede dat daar in die ystertydperk 'n landbrug in die gebied van die beringstraat moes bestaan het.\n\n\n=== toendra ===\nin die verre noorde van asi\u00eb tref 'n mens arktiese plantegroei aan. daar groei net mos, kort grasse en bossies in die kort somers. die berghellings langs die noordoostelike kus van siberi\u00eb is met welige gras bedek. talie soorte insekte floreer in die toendra en dien as voedsel vir die groot swerms vo\u00ebls wat in die somer op land en langs die see broei. kenmerkend vir die toendra is sneeuhoenders en lemmings, wat as prooi dien vir roofvo\u00ebls, poolvosse en ander vleisvreters soos wolwe. die meeste diere, insluitende die rendiere, migreer suidwaarts in die herfs. kleiner knaagdiere bly egter ook in die winter daar en lewe van plantegroei wat hul onder die sneeu uitgrawe.\n\n\n=== taiga ===\ngeen bome groei op die toendra nie, maar uitgestrekte naaldwoude kom suid daarvan in die taiga voor. hulle bestaan hoofsaaklik uit denne, sparre en lorke. in die koudste dele van die taiga oorheers die lorke. hulle verloor hul naalde in die winter, vo\u00ebls en knaagdiere lewe van die bome se sade in die taiga. soms ontstaan 'n tekort aan sade en dan migreer die vo\u00ebls op groot skaal na europa. die grootste diere wat in die taiga voorkom, is elande, met wolwe, losse (\u2019n soort rooikat) en veelvrate as hul vernaamste vyande. naaldwoude kom ook teen die berghellings in die hooglande van tibet voor. rododendrons van alle kleure en 'n groot verskeidenheid primulas groei daar bokant die boomgrens.\n\n\n=== steppes en woestyne ===\ndie plantegroei van klein-asi\u00eb, iran, afganistan, tibet en mongoli\u00eb is tipies van woestyn- en steppegebied. loofbome groei in bosse teen die vogtige berghellings en langs die rivieroewers. plantegroei in die steppe bestaan hoofsaaklik uit harde grasse, eenjarige plante, bolgewasse en lae struike, soos die tamarisk. bokwiet kom oorspronklik uit die steppe van sentraal-asi\u00eb en knoffel uit wes-asi\u00eb. die plantegroei in tibet is baie soos di\u00e9 in china en japan, waar perskes en appelkose oorspronklik vandaan kom. kersies, vye, druiwe, hennep, gars, koring en rog, wat oorspronklik uit klein-asi\u00eb kom, het oral op die vasteland belangrike kultuurgewasse geword. korea, mantsjoerye en oos-china het 'n ho\u00eb re\u00ebnval, met subtropiese plantegroei in die suidelike dele.\ndie uitgestrekte steppe was die oorspronklike habitat van die wilde perd, maar vandag kom die egte wilde perd (equus przewalski) nog net in mongoli\u00eb voor. mongoli\u00eb is ook die woonplek van die laaste wilde kamele. hulle is skraler, met korter, harder hare as die mak kameel.\nbaie soorte knaagdiere kom in die steppes voor, onder andere die fluithaas, wat 'n wintervoorraad van afgeknaagde plante opbou. in die warm woestyne van suidwes-asi\u00eb tref 'n mens nog wilde esels aan sowel as 'n soort gasel wat hom by die klimaat aangepas het. op die hooglande van tibet kom die wilde jak (knorbuffel) voor. sy digte pels beskerm hom teen die koue. die kleiner huisjak is meer as 3000 jaar gelede al deur die tibettane getem. hy is 'n nuttige pak- en rydier en word ook aangehou vir melk en vleis. sy pels het verskeie uiteenlopende gebruike. hoog in die berge woon wilde skape en bokke, met die sneeuluiperd as hul grootste vyand. die sneeuluiperd is die enigste lid van die luiperdfamilie wat bokant die boomgrens woon.\nbere is swerfdiere wat yl bevolkte, bergagtige gebiede as woonplek verkies. daar is bruinbere in tibet en knaagbere in die berge van suidoos-asi\u00eb. in die bamboesbosse teen die berghange van tibet en wes-china woon die groot pandabeer. sy kleiner neef kom ook in die aangrensende gebiede voor. hulle lewe hoofsaaklik van plante.\n\n\n=== tropiese woude ===\nsuid van die himalaja l\u00ea die tropiese en subtropiese gebiede van asi\u00eb. plek-plek kom daar wel struikwoestyne en dro\u00eb bosse voor, maar tropiese re\u00ebnwoude met 'n groot verskeidenheid van plante en diere oorheers. baie van die boomsoorte lewer waardevolle hout, soos byvoorbeeld ysterhout, wat so swaar is, dat dit in water sink. omdat daar geen groeiseisoen is nie, dra bome dwarsdeur die jaar vrugte. baie van die tropiese plante lewer bekende speserye en grondstowwe, onder andere gemmer, kaneel en katoen.\nop die eilande is rubberplantasies en palms 'n algemene verskynsel. in die subtropiese savannegebiede woon 'n soort antiloop en die uiters seldsame indiese leeu. die grootste oerwoudbewoners is asiatiese olifant, wat effens kleiner is as hul neefs in afrika. tiers, 'n klein soort renoster, indiese-tapirs en orangoetangs se getalle is vinnig besig om af te neem. dieselfde gebeur met die veelkleurige fisante van suidoos-asi\u00eb.\n\n\n=== riviere en mere ===\nvis, op baie plekke die asiate se enigste eiwitvoedsel, kom in groot getalle in al die riviere voor, veral in die koue riviere van siberi\u00eb. rivierdolfyne kom in die groter riviere voor. in die tropiese en subtropiese gebiede tref 'n mens 'n paar soorte krokodille, waterskilpaaie en waterslange aan. die baikalmeer in siberi\u00eb is die habitat van die w\u00eareld se enigste varswaterrob.\n\n\n== skiereilande ==\n\n\n=== arabi\u00eb en die indiese subkontinent ===\narabi\u00eb is die grootste skiereiland ter w\u00eareld en l\u00ea tussen die rooisee en die persiese golf. dit het 'n oppervlakte van sowat drie miljoen km\u00b2 (ter vergelyking: die oppervlakte van suid-afrika is sowat 1 200 000 km\u00b2). tog woon hier baie min mense, aangesien dit een van die droogste gebiede op aarde is.\ndie re\u00ebnval is so laag dat daar nie 'n enkele standhoudende rivier in hierdie hele uitgestrekte gebied is nie. 'n groot deel van die binneland van die arabiese skiereiland is ware woestyn, hoewel daar op sekere plekke 'n skraal plantegroei voorkom. die hooglande van jemen en oman kry genoeg re\u00ebn dat 'n paar gewasse verbou kan word, maar in die meeste ander dele is besproeiing noodsaaklik. koffie word op die hooglande verbou, terwyl dadels en graansoorte by die oases gekweek word.\nkleinveeboerdery is die vernaamste menslike bedrywigheid, en skape, bokke, perde en kamele word aangehou. arabi\u00eb se rykdom l\u00ea egter nie op die grondoppervlak nie, maar daaronder: petroleum, wat veral aan die oostelike deel van die skiereiland groot rykdom besorg het. 'n groot deel van die totale jaarlikse w\u00eareldproduksie van petroleum kom uit hierdie streek. as die indiese subkontinent beskou word as die gebied wat suid van die indus-ganges-vlakte l\u00ea, is die gebied effens kleiner as arabi\u00eb.\ndie grootste deel van die skiereiland bestaan uit die indiese dekkan, 'n uitgestrekte plato wat sowat 600 m bo seevlak l\u00ea. die dekkan word in die ooste en in die weste deur berge begrens. die wes-ghats is die hoogste van hierdie bergreekse en styg tot sowat 2 500 m bo seevlak (anai mudi). die re\u00ebnval van hierdie skiereiland kom streng seisoensgewys voor en die enigste rede waarom die gebied so baie mense kan onderhou, is die grootskeepse gebruik van besproeiing. rys is die vernaamste oes langs die kus, terwyl indiese manna of guinee-koring op die plato self gekweek word. katoen is baie belangrik in die noordwestelike deel van die dekkan.\n\n\n=== indo-china ===\nhierdie skiereiland l\u00ea tussen indi\u00eb en china en is die suidelikste asiatiese skiereiland. dit strek in die suidweste tot by die lang, smal maleise skiereiland (malakka), wat op sy beurt byna tot by die ewenaar strek. die skiereiland omvat lande soos mianmar, thailand, kambodja, laos en vi\u00ebtnam. die belangrikste landbouprodukte van die skiereiland met sy moesonklimaat is rys, rubber, tee, katoen, tabak en piesangs. hierdie deel van asi\u00eb is egter ook ryk aan delfstowwe, veral tin en tungsten.\n\n\n=== kleiner skiereilande ===\ndaar is nog baie kleiner skiereilande in asi\u00eb. tussen die see van ochotsk en die beringsee l\u00ea die kamtsjatka-skiereiland (270 000 km\u00b2). van die noordooste na die suidweste op hierdie skiereiland loop die vulkaniese sredinni-gebergte. die hoogste spits is kloetsjef (4 778 m). vanwe\u00eb die uiters ongunstige klimaatsomstandighede is die eiland, wat sedert 1706 aan rusland behoort, baie dun bevolk.\ntussen die geelsee en die see van japan l\u00ea die skiereiland van korea (220 000 km\u00b2); die seestraat van korea skei hierdie skiereiland van die japanse eilande. die oostelike deel is bergagtig en woudryk. in die weste word diep, vrugbare grond intensief benut. die noordelike deel van die skiereiland is ryk aan verskeie minerale: goud, yster, steenkool, koper en lood. die grootste rivier, die 790 km lange yalu, vorm die grens tussen korea en mantsjoerye.\n\n\n== eilande ==\nasi\u00eb is 'n besonder eilandryke vasteland. die ooskus van asi\u00eb bestaan uit 'n reeks eilandkettings, wat van alaska tot by sumatra strek. kleiner eilandgroepe kom voor in die golf van bengale, in die arabiese see en in die noordelike yssee. die belangrikste eilandgroepe en eilande is (van noord na suid):\n\n\n=== die aleoetiese eilande ===\nhierdie eilandketting l\u00ea tussen alaska en kamtsjatka en omvat sowat 150 eilande en eilandjies van vulkaniese oorsprong. die eilandketting is 1 750 km lank en beslaan 'n totale oppervlakte van 17 450 km\u00b2. die klimaat is straf en die re\u00ebnval hoog. die eilande word deur sowat 6 000 mense, meestal inu\u00efete, bewoon. die aleoete is in 1741 ontdek en is in 1867 saam met alaska deur die verenigde state van rusland gekoop.\n\n\n=== die koerile ===\ndie koerile is 'n 1 200 km lange eilandboog tussen kamtsjatka en japan. dit bestaan uit altesame 36 eilande van vulkaniese oorsprong met 'n totale oppervlakte van 15 600 km\u00b2.  die koerile het tot in 1945 aan japan behoort. daarna het dit onder die beheer van die sowjetunie gekom en behoort nou aan rusland.\n\n\n=== die japanse eilande ===\njapan bestaan uit vier hoofeilande en meer as 8 000 kleiner eilande met 'n totale oppervlakte van 372 487 km\u00b2. die eilande strek oor meer as 4 000 km van noord na suid. die hoofeilande is honsjoe, hokkaido, sjikokoe en kioesjoe. die eilande het talle inhamme en baaitjies aan die kus, terwyl die binneland in die algemeen taamlik bergagtig is. in japan is daar 192 vulkane (waarvan 58 aktief) en talle warmwaterbronne, en die land word dikwels deur aardbewings geteister. die\u00b7 hoogste berg is foedji (3 776 m) op die eiland honsjoe. die noordelike deel van japan het 'n gematigde en die suidelike deel 'n subtropiese moesonklimaat.\n\n\n=== taiwan ===\nhierdie eiland, wat hoofsaaklik deur chinese bewoon word, het 'n oppervlakte van 36 000 km\u00b2 en 16 in die oos-chinese see. die klimaat is gematig en die plantegroei welig die belangrikste landbouprodukte is rys, suiker, patats, kanfer, neute, tee en hennep, terwyl goud, steenkool en aardolie ontgin word. die berge in die ooste bereik by mount morrison 'n hoogte van 3 997 m. die westelike deel van die eiland bestaan grotendeels uit laagland. taiwan het vroe\u00ebr as formosa bekend gestaan.\n\n\n=== suidoos-asiatiese eilande ===\ntussen asi\u00eb en australi\u00eb l\u00ea die eilande-w\u00eareld van indonesi\u00eb en die maleise argipel. die meer as 22 000 eilande vorm die grootste argipel op aarde. tot die argipel behoort onder meer die soenda-eilande, die molukke en die filippyne. in hierdie aardbewingryke gebied word sowat 130 aktiewe vulkane aangetref. die grootste eiland van die argipel, en een van die grootste eilande ter w\u00eareld, is borneo (ook bekend as borneo; 751 000 km\u00b2).\ndie binneland van hierdie eiland is baie bergagtig en dig bebos. die sowat 6 miljoen inwoners woon hoofsaaklik in die kusstreke. ander groot eilande is: soematra (473 600 km\u00b2), sulawesi (vroe\u00ebr bekend as celebes; 189 035 km\u00b2) en java (132 267 km\u00b2). die filippyne (300 000 km\u00b2) bestaan uit 7 107 eilande, waarvan 730 bewoon word. die grootste eilande is luzon, mindanao, samar, negros en palawan. hierdie eilande het 'n tropiese klimaat. die molukke (maloekoe) l\u00ea tussen sulawesi en nieu-guinee; hierdie eilande het 'n totale oppervlakte van 74 505 km\u00b2 en word deur sowat 'n miljoen mense bewoon. op hierdie eens beroemde spesery-eilande speel die verbouing van speserye vandag net nog 'n baie klein rol.\n\n\n=== ander asiatiese eilande ===\nander asiatiese eilande word in die noordelike yssee, die indiese oseaan en die middellandse see aangetref. die grootste asiatiese eilande in die noordelike yssee is nowaja zemlja (81 400 km\u00b2), franz josef-land (18 940 km\u00b2) en die nieu-siberiese eilande. die grootste eiland in die indiese oseaan is sri lanka of ceylon, aan die suidpunt van indi\u00eb. dit het 'n oppervlakte van 65 610 km\u00b2. daar is twee eilandgroepe in die indiese oseaan, die andamane en die nikobare, met 'n gesamentlike oppervlakte van 6 582 km\u00b2. die grootste eiland in die middellandse see wat tot asi\u00eb behoort, is siprus (9 251 km\u00b2). die eiland word deur grieke en turke bewoon wat koring, olywe, druiwe en neute verbou.\n\n\n== lande ==\n\n\n== sien ook ==\nafrika-eurasi\u00eb\neurasi\u00eb\nvlae van asi\u00eb\n\n\n== verwysings ==\n\n\n== bronnelys ==\nkennis, 1980, isbn 0-7981-0826-6, bl. 654 \u2013 657\nw\u00eareldspektrum, volume 2, bladsy 80, isbn 0 908409 41 9\n\n\n== eksterne skakels ==\n wikimedia commons het meer media in die kategorie asi\u00eb.\n(en)  \"asia\". encyclop\u00e6dia britannica. besoek op 20 november 2019."