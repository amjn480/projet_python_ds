"l'hospitalet de llobregat, abreujat com l'h, \u00e9s una ciutat i municipi a la comarca del barcelon\u00e8s, al marge esquerre del riu llobregat. limita a l'oest amb els termes d'esplugues de llobregat, cornell\u00e0 de llobregat i el prat de llobregat, i a l'est i sud amb el de barcelona, amb el qual t\u00e9 una continu\u00eftat de la trama urbana.\nla seva poblaci\u00f3 \u00e9s de 264.657 persones i la seva densitat de poblaci\u00f3 \u00e9s de 21.189,51 hab./km\u00b2 (2020) en 12,4 km\u00b2 de superf\u00edcie, la converteixen en la segona ciutat de catalunya en quantitat de poblaci\u00f3 i la m\u00e9s densament poblada de tot espanya, de tots els pa\u00efsos catalans i de tot europa. el km\u00b2 europeu m\u00e9s cr\u00edtic d'aquesta densitat de poblaci\u00f3 \u00e9s entre els barris de collblanc i la torrassa, en qu\u00e8 s'assoleixen els 53.119 hab./km\u00b2.\n\n\n== geologia ==\nl'hospitalet est\u00e0 dividit geol\u00f2gicament en dues meitats. la meitat nord (a) forma part del samont\u00e0. est\u00e0 formada per argiles, llims i concrecions calc\u00e0ries i c\u00f2dols, provinents de l'erosi\u00f3 del vessant sud de la serra de collserola. data del plioc\u00e8 i el quaternari antic, i es caracteritza pels seus turons i torrents abarrancats. la meitat sud (b) forma part de la marina. est\u00e0 formada per sorres i llims d'origen al\u00b7luvial que pertanyen al delta del llobregat. aquests sediments daten del quaternari. originalment l'hospitalet tenia una superf\u00edcie de 22 km\u00b2, per\u00f2 el 1920 va perdre 900 hect\u00e0rees de la zona de la marina que van ser annexionades a barcelona i que actualment formen part de la zona franca.\n\n\n== geografia ==\nllista de top\u00f2nims de l'hospitalet de llobregat (orografia: muntanyes, serres, collades, indrets; hidrografia: rius, fonts...; edificis: cases, masies, esgl\u00e9sies, etc.).\n\n\n== hist\u00f2ria ==\n\n\n=== prehist\u00f2ria ===\nles primeres restes materials de certa import\u00e0ncia trobades a l'hospitalet daten del segle iv ac i corresponen a la cultura ib\u00e8rica, encara que s'han trobat proves de pres\u00e8ncia humana durant el paleol\u00edtic i el neol\u00edtic a la vall del riu llobregat. entre les peces trobades hi ha una pe\u00e7a de cer\u00e0mica que data aproximadament de 3.000 anys ac. trobar altres restes prehist\u00f2riques pot ser dif\u00edcil a causa del proc\u00e9s de suburbialitzaci\u00f3 del territori, que ha pogut destruir-les. en aquesta \u00e8poca la part del municipi anomenada la marina encara era sota el mar.\n\n\n=== \u00e8poca iberoromana ===\na l'hospitalet s'han trobat nombroses restes de l'estada dels romans, a partir del segle ii ac, com el cap de medusa, una pe\u00e7a d'\u00fas funerari, l'original de la qual es troba al museu d'arqueologia de catalunya. entre el 150 ac i el 75 ac es fa efectiva la pres\u00e8ncia romana, testimoniada en edificis com les sitges de la torrassa o el darrere de l'edifici vanguard i l'ermita de santa eul\u00e0lia de proven\u00e7ana. d'aquesta \u00e8poca i fins al segle v s'han trobat restes de vaixells enfonsats a la zona de la marina.\n\n\n=== edat mitjana ===\n\n\n==== segles x i xi ====\nla primera refer\u00e8ncia documental \u00e9s del 908. pel que fa a l'origen del nom de proven\u00e7ana hi ha dues teories: que faci refer\u00e8ncia al nom d'un antic propietari, provius o proventius, o a la situaci\u00f3 jur\u00eddica de les terres en l'\u00e8poca romana, ager provintialis, que seria l'origen d'altres top\u00f2nims, com sant mart\u00ed de proven\u00e7als. el top\u00f2nim, amb les formes ling\u00fc\u00edstiques del naixent catal\u00e0, va passar al territori sobre el qual tenia jurisdicci\u00f3 i despr\u00e9s a la parr\u00f2quia.\nel document de 908 \u00e9s un contracte de venda d'una casa, cort i dues mujades de terra que els esposos bonemir i ermessenda venien \"in termini de vila proven\u00e7ana\" a radulf, prevere, fill de guifr\u00e9 el pil\u00f3s. limita amb terres de quimer\u00e0, adri\u00e0, maurecado i terra erma.de l'any 986 es conserva un altre document d'una venda \"in terminio de scta. eulalia provenciana\" en una venda del comte borrell a aurucia deo vota i es refereix al terme de \"torres\" a banyols, la zona de la marina deltaica.\nen aquella \u00e8poca, el territori de proven\u00e7ana era el doble de l'actual: al nord s'estenia fins a la serra de collserola i els municipis d'esplugues; a l'est, fins a sarri\u00e0, sants i el port, i a l'oest, fins al riu llobregat. la poblaci\u00f3, als segles x i xi, vivia dispersa per la zona.\npassava pel territori una via comercial important: el cam\u00ed ral que sortia de la de la porta sud de la muralla barcelonina, passava pel carrer de l'hospital, arribava a la pla\u00e7a espanya i, per la carretera de la bordeta, a santa eul\u00e0lia de proven\u00e7ana, on se cita la vall de \"quart\" (quart mil\u00b7liari o senyal que s'establia cada 1.480 metres) que creua amb el torrent gornal, arribant, per l'actual carrer major, al centre actual de la ciutat o \"quin\u00e7\u00e0\", on s'establir\u00e0 la \u201ctorre blanca\u201d, origen, m\u00e9s endavant, del nucli urb\u00e0 de \"la pobla\u201d (actual centre de la ciutat) i d'aqu\u00ed a la vila de cornell\u00e0 de llobregat i a sant boi de llobregat.despr\u00e9s del pas d'al-mansor el bisbe de barcelona vives (974-995) compra terrenys i cases a terrers blancs. en 986 compra a s\u00e8nior, femina, v\u00eddua de levisind, cases, corts, horts, terres i vinyes a terrers blancs i a bederrida (nom proven\u00e7al de les corts) heretats del seu marit, del seu fill i dels seus nets, un ampli terreny compr\u00e8s entre el puig d'ossa, on hi va haver una ermita consagrada a sant pere m\u00e0rtir (collserola), actualment desapareguda, la vall del quart (torrent gornal) i el rierol que baixa de pedralbes, origen del terme parroquial que s'establir\u00e0 el 989 gr\u00e0cies a noves compres i permutes.\n\ndes de la zona deltaica de sant boi sortia el \"cam\u00ed de llanera\" que travessava banyols cap a \"enforcats\" (encreuament de camins entre sants, montju\u00efc i proven\u00e7ana). a banyols es poden distingir dues zones, una de m\u00e9s propera a sant boi (l'actual prat de llobregat) i una altra de m\u00e9s propera a montju\u00efc (l'actual marina de l'hospitalet i la zona franca), \u00e0rea que ens pertoca de banyols.\nel cam\u00ed ral separa la marina del samont\u00e0 i sembla assenyalar la pr\u00e0ctica de les \u201cterciones\u201d visig\u00f2tiques: la fam\u00edlia comtal, amb els monestirs, t\u00e9 amplis terrenys a banyols, mentre que el bisbat hauria mantingut la \u201cvila provinciana\u201d (entesa com a mansi\u00f3) sobre una important via comercial, propera al primitiu port. la troballa casual d'un cap de medusa feta amb pedra de montju\u00efc sota la rectoria annexa a santa eul\u00e0lia de proven\u00e7ana indica que hi hauria hagut una necr\u00f2polis romana sobre la qual s'hauria al\u00e7at una esgl\u00e9sia visig\u00f2tica amb la seva sagrera, com succeeix en altres llocs. santa eul\u00e0lia de m\u00e8rida, a qui est\u00e0 consagrada la capella, era una figura martirial molt apreciada per hispans i proven\u00e7als, coneguda des del segle iv, molt anterior a la santa eul\u00e0lia de barcelona a qui est\u00e0 consagrada la catedral de barcelona.\nbanyols, al sud de proven\u00e7ana, era una partida molt poblada i din\u00e0mica durant els segles x i xi, amb prats per al bestiar i gran varietat d'arbres fruiters, mentre que als terrenys m\u00e9s al nord hi predomina la vinya. a l'entorn proven\u00e7ana, en canvi, la seu (catedral i/o bisbat de barcelona) domina amb des\u00eddia, des de llavors i al llarg dels segles, entre absentismes de rector i revendes de c\u00e0rrecs i propietats. l'historiador philips banks diu: \"al segle x, a la zona sud de montju\u00efc (banyols) existia un empori comercial i un dinamisme de dif\u00edcil explicaci\u00f3, per\u00f2 que explica el limitat creixement del raval urb\u00e0 de barcino.\"\nen 1057, sent comte de barcelona ramon berenguer i, els esposos gomar i otula venen als esposos borrell guimer\u00e0 i orutia, per trenta unces d'or, el mas de malvige amb les seves propietats, entre les quals, una esgl\u00e9sia:\n\u201c1057, maig, 8. venda del mas de malvige amb totes les seves pertinences i termes, prats i pastures, cases, s\u00f2ls i el que hi ha damunt d'ells, arbres de diverses classes i una esgl\u00e9sia, exceptuant la franquesa del comte, feta per gomar i otula, sa muller a borrell guimer\u00e0 i a la seva muller or\u00facia. est\u00e0 situat a la parr\u00f2quia de santa eul\u00e0lia de proven\u00e7ana, comtat de barcelona, al lloc que anomenen mas de malvige. limita pel nord amb la via que ve de lanera i va cap a cudines, per l'est amb l'alou de gombal guiscafret, amb l'alou de berenguer bernat de colomer (columbario), amb l'alou de sant pere de roda, amb l'alou d'ermengol geribert de arigine i amb el rec[i], pel sud amb el rec de bertulera i amb l'alou de bernat ramon, i per l'oest amb l'alou de bonfill oriz, amb l'alou de pirofred de roda mil\u00e0 i amb l'alou de sant cugat. el preu de la venda \u00e9s de 30 unces d'or cuit. el delme del mas el t\u00e9 la can\u00f2nica de la santa creu i la prim\u00edcia santa eul\u00e0lia de proven\u00e7ana perqu\u00e8 es cantin misses. per ra\u00f3 de la venda, el comte rep un mul\u201d.suposem que \u00e9s l'antiga capella de segle xi trobada a quatre metres de profunditat de l'actual ermita de bellvitge durant les excavacions arqueol\u00f2giques que va dur a terme el museu d'arqueologia de catalunya, entre 1979 i 1981, sota la direcci\u00f3 d'albert l\u00f3pez mullor, en qu\u00e8 es van descobrir unes tombes del segle xii, de nens d'entre un i vuit anys i d'una dona d'uns trenta.tamb\u00e9 \u00e9s molt probable que el mansum fos el que \u00e9s citat el 1001 o 1002 quan es rev\u00e8n un prat de 995 amb les seves possessions i on trobem el nom d'una dona, amalv\u00edgia, probable origen del nom de bellvitge.\nun mas indica que la propietat era de certa import\u00e0ncia i que quedava sota el domini d'un senyor que el podia sotmetre als \"mals usos\". un mansum envoltat de propietaris senyorials: bernat ramon \u00e9s un dives o personatge ric de la ciutat molt proper al bisbe guislabert. berenguer bernat i la casa d'or\u00eds formen part dels senescals del comte. a m\u00e9s de sant cugat, veiem el poder\u00f3s monestir benedict\u00ed de sant pere de rodes.\nl'esgl\u00e9sia no reconeix la capella com a tal, sin\u00f3 que la sotmet i la converteix en un feu, un lloc on el comte (amb la franqu\u00edcia que es reserva) i el bisbe tindrien dret d'allotjament amb les seves cavalcadures. una sagrera on ja es guardava el gra, es protegia als animals, s'aprofitava una aigua canalitzada i s'enterrava els morts, activitats comunit\u00e0ries que passen al domini dels nous potentats amb uns guanys que revertiran en una esgl\u00e9sia, la de proven\u00e7ana, que encara est\u00e0 per fer, o refer, i en la nova catedral de barcelona, amb les obres a punt d'acabar.\nentre les signatures, les de mir geribert i la seva dona guisla de besora, el que significa que la venda del mansum es relaciona amb els assumptes que van succeir en aquells dies. l'1 de juliol de 1058 mir geribert, amb la seva dona i els seus fills, bernat i gombau, lliura als comtes el castell del port, tot \u00edntegre, situat entre enforcats a l'est, la via que va a santa eul\u00e0lia de proven\u00e7ana al nord, el litoral mar\u00ed al sud i el riu llobregat a l'oest (\u00e9s a dir, banyols), reconeixent una \"culpam maximan quan contra v\u00f3s comisimus\" i els jura fidelitat en pres\u00e8ncia del seu cos\u00ed, el bisbe guislabert.la nova esgl\u00e9sia parroquial ser\u00e0 consagrada al 1101 i queda sota la can\u00f2nica amb les seves possessions: quatre cases de clergues, terres, vinyes, arbres, delmes i prim\u00edcies. l'absentisme de rector i l'arrendament de c\u00e0rrecs continuar\u00e0 i aquest ser\u00e0 el principal motiu perqu\u00e8 al segle xv s'erigeixi una nova esgl\u00e9sia parroquial a \"la pobla\" (quin\u00e7\u00e0), prop de la torre blanca.\n\n\n==== segles xii - xv ====\nels or\u00edgens de l'hospitalet actual es troben al segle xii al voltant de l'esgl\u00e9sia de santa eul\u00e0lia de proven\u00e7ana (barri de santa eul\u00e0lia) i de l'hospital de la torre blanca (barri del centre). durant l'\u00faltim quart del segle es funda l'hospital, probablement per l'orde religi\u00f3s militar de sant joan de jerusalem o dels hospitalers, que serveix com a centre d'atracci\u00f3 de poblaci\u00f3. es tractava d'un hospital de pobres; \u00e9s a dir, un alberg on es practicava la benefic\u00e8ncia.\nse sap que l'esgl\u00e9sia, que encara es conserva amb modificacions, es va consagrar l'any 1101. el frac\u00e0s de l'esgl\u00e9sia de santa eul\u00e0lia es va certificar l'any 1449, quan es va traslladar la parr\u00f2quia a l'esgl\u00e9sia que hi havia al costat de l'hospital (actual barri del centre). el top\u00f2nim proven\u00e7ana va deixar de designar tot el terme, substitu\u00eft pel de l'hospitalet.\nals segles xii i xiii s'aniran aglutinant cases a l'entorn de la finca i hospital de la torre blanca. l'orde de sant joan de jerusalem estableix el 1242 ramon guerau a la torre blanca; la fam\u00edlia guerau ser\u00e0 propiet\u00e0ria de la finca durant m\u00e9s d'un segle.\nel 1375 el donat de l'ermita de santa maria de bellvitge demana una concessi\u00f3 reial per construir un nou hospital que far\u00e0 m\u00e9s les funcions d'alberg.\nl'any 1401 hi ha la primera refer\u00e8ncia a spitalet.\ndurant el tercer quart del segle xiv es produeix un descens a causa de diverses epid\u00e8mies i de conflictes b\u00e8l\u00b7lics.\n\n\n=== edat moderna ===\nla poblaci\u00f3 es mant\u00e9 estable durant el segle xvi. a aquesta \u00e8poca es perfila el carrer del xipreret, un dels punts de la ciutat on s'han conservat m\u00e9s edificis hist\u00f2rics.\ndurant el segle xvii el nombre de catalans que vien a la zona \u00e9s baix, ja que la major part s\u00f3n immigrants occitans. al final del segle s'arriba a la xifra de 500 habitants.\ncap a l'any 1787 s'especula que hi havia 1.633 habitants. aquest augment reflecteix l'augment de l'esperan\u00e7a de vida que passa dels 30-31 anys del segle xiv als 40 del segle xviii.\nl'hospitalet era una vila tradicionalment agr\u00edcola i produ\u00efa per a l'autoconsum fins a la fi del segle xviii, quan s'instal\u00b7len alguns prats d'indianes a l'actual santa eul\u00e0lia. aquestes instal\u00b7lacions eren depend\u00e8ncies de les manufactures de barcelona, camps on s'estenien les peces de cot\u00f3 (les indianes) al sol per blanquejar-les.\n\n\n=== segle xix ===\nl'expansi\u00f3 del segle xviii es va frenar durant la guerra del franc\u00e8s (1808-1814), quan l'hospitalet va estar en diferents etapes en la l\u00ednia del front. la poblaci\u00f3 va caure a uns 900 habitants entre el 1815 i el 1820.\nla situaci\u00f3 va canviar el 1819 quan es va inaugurar el canal de la infanta. l'any 1828 la poblaci\u00f3 era de 2.242 habitants i al llarg del segle va cr\u00e9ixer de forma constant, fins a arribar als 5.095 el 1900. vers la d\u00e8cada del 1850 una xarxa de s\u00e9quies ja permetia regar totes les terres de la marina, cosa que va incrementar la productivitat de la terra i va permetre la introducci\u00f3 de nous conreus. en les d\u00e8cades centrals del segle, el producte principal fou el blat de moro. al samont\u00e0, la vinya tamb\u00e9 va tenir una gran expansi\u00f3 fins a l'aparici\u00f3 de la fil\u00b7loxera.\ndurant tot el segle xix, l'hospitalet fou un poble principalment agrari, tot i que la industrialitzaci\u00f3 anava creixent, atesa la proximitat a barcelona. el t\u00e8xtil a santa eul\u00e0lia i els materials de construcci\u00f3 a sant josep foren els sectors fonamentals. l'any 1853 s'instal\u00b7l\u00e0 la primera m\u00e0quina de vapor a la aprestadora espa\u00f1ola i l'any seg\u00fcent, el 1854, hi arrib\u00e0 el ferrocarril, quan s'inaugur\u00e0 la l\u00ednia entre barcelona i martorell.\nal llarg del segle, els diferents grups socials van protagonitzar les mobilitzacions i accions pol\u00edtiques pr\u00f2pies de l'\u00e8poca. els grups benestants s'adherien als partits que tenien el poder (moderats-conservadors i progressistes-liberals), mentre que les classes populars protagonitzaven mobilitzacions tals com manifestacions o vagues i s'inclinaven per ideologies com l'anarquisme o el republicanisme.\n\n\n=== segle xx ===\n\na comen\u00e7aments del segle xx, la ciutat experimenta un gran desenvolupament industrial i un espectacular creixement demogr\u00e0fic. l'any 1900 la poblaci\u00f3 era de 5.095 habitants.\nl'any 1920 barcelona es va annexionar 900 hect\u00e0rees de la marina, amb l'argument  que servirien per construir-hi un port franc. la dictadura de primo de rivera impos\u00e0 tom\u00e1s gim\u00e9nez com a alcalde, el qual va aconseguir que, el 15 de desembre de 1925, el rei alfons xiii li atorgu\u00e9s el t\u00edtol de ciutat.\nals anys 60 i 70, durant la dictadura franquista, l'hospitalet incrementa enormement la seva poblaci\u00f3 a causa de la immigraci\u00f3 de persones provinents de la resta de regions d'espanya, per\u00f2 aquest creixement no va anar acompanyat de l'acondu\u00efment necessari, fet que va provocar la mobilitzaci\u00f3 dels ciutadans. no va ser fins a la tornada de la democr\u00e0cia que la ciutat va comen\u00e7ar a canviar i va ser dotada d'escoles, poliesportius, mercats, centres culturals i parcs. complerts aquests objectius, a la fi dels 90, l'hospitalet inicia una segona transformaci\u00f3, una modernitzaci\u00f3 amb la voluntat de ser un municipi de pes dintre de l'\u00e0rea metropolitana de barcelona.\nel pressupost de l'ajuntament per al 2018 \u00e9s de 250,4 milions d'euros. per a l'any 2021, aquest pressupost \u00e9s de 259,3 milions d'euros.\n\n\n== pol\u00edtica i govern ==\n\n\n=== composici\u00f3 de la corporaci\u00f3 municipal ===\nel ple de l'ajuntament est\u00e0 format per 27 regidors. en les eleccions municipals de 2019, el partit dels socialistes de catalunya - candidatura de progr\u00e9s (psc - cp) obtingu\u00e9 14 regidors, esquerra republicana de catalunya - acord municipal (erc - am) n'obtingu\u00e9 5, ciutadans - partit de la ciutadania (cs) 4, l'hospitalet en com\u00fa podem - en com\u00fa guanyem (lhecp - ecg) 3 i el partit popular (pp) 1.\n\n\n=== alcaldes ===\n\ndes de 2008 l'alcaldessa de l'hospitalet de llobregat \u00e9s n\u00faria mar\u00edn mart\u00ednez.\n\n\n== districtes i barris ==\nla divisi\u00f3 administrativa vigent de l'hospitalet aprovada pel ple municipal de l\u2019ajuntament el 20 de desembre de 2013 configura l'hospitalet amb 13 barris agrupats en 6 districtes.\nla distribuci\u00f3 dins del territori queda de la seg\u00fcent manera:vegeu els articles dels barris a la categoria barris de l'hospitalet de llobregat.\n\n\n=== barri la bomba ===\nel barri de la bomba va sorgir l'any 1929 i va desapar\u00e8ixer l'any 1976. el seu inici es degu\u00e9 als treballs de construcci\u00f3 per a l'exposici\u00f3 universal de barcelona. aquesta necessitat de treballadors va causar l'assentament de molts joves en una zona del cant\u00f3 mar de la gran via. va ser una barriada d\u2019autoconstruccions ubicada al sud de la gran via, que posteriorment es va urbanitzar i s'hi va crear un gran centre comercial i el carrer de la f\u00edsica. aix\u00ed es va formar un barri fora de la reglamentaci\u00f3 urban\u00edstica sense oposici\u00f3 de les autoritats. aquest barri va cr\u00e9ixer amb l'assentament de fam\u00edlies que procedien de diverses zones de l'estat fins que amb la construcci\u00f3 del barri del gornal, anys 1975 i 1976, va acabar desapareixent. les barraques s'aixecaven amb fustes i cartons en molts casos en una nit, amb l'ajuda d'altres ve\u00efns. l'aigua sanit\u00e0ria se subministrava mitjan\u00e7ant una bomba que, amb el temps, va ser substitu\u00efda per fonts p\u00fabliques. el nom del barri t\u00e9 aquest origen.a la bomba va sorgir la vida associativa arran de la relaci\u00f3 amb les associacions ve\u00efnals de can tunis i de bellvitge. l'any 1968 es va enregistrar la cooperativa de viviendas obreras del barrio de la bomba. es va bastir un camp de futbol i l\u2019any 1960 es fund\u00e0 un club, la ud la bomba, que va convertir-se l'any 2003 en la ud hospitalet atl\u00e8tic.c\u00e0ritas diocesana hi va enviar una assistenta social i el bisbat hi va enviar un capell\u00e0 que varen ajudar en les mobilitzacions, demandes i talls de la gran via que feien els ve\u00efns reivindicant habitatges dignes. l'any 1958 l'arquebisbe dr. modrego ja havia inaugurat una capella provisional constru\u00efda pels ve\u00efns. per anar a l'escola, nens i nenes havien de travessar la gran via, com havien de fer els adults per abastir-se de queviures. aquests despla\u00e7aments eren perillosos sobre manera pel tr\u00e0nsit de vehicles autom\u00f2bils que circulaven a gran velocitat i provocaven accidents de conseq\u00fc\u00e8ncies mortals.\naltres barris de barraques enclavats a la mateixa zona varen rebre els noms de can pi, la cadena, la sangonera.\n\n\n== cultura ==\n\n\n=== biblioteques ===\nels 8 equipaments bibliotecaris de l'hospitalet de llobregat s\u00f3n:\nbiblioteca central tecla sala (districte i - barri de sant josep)\nbiblioteca bellvitge (districte vi)\nbiblioteca can sumarro (districte i - barri del centre)\nbiblioteca josep jan\u00e9s (districte ii)\nbiblioteca la b\u00f2bila (districte v)\nbiblioteca la florida (districte iv)\nbiblioteca pla\u00e7a d'europa (districte vi - gran via - pl. d'europa)\nbiblioteca santa eul\u00e0lia (districte iii)\n\n\n=== arts pl\u00e0stiques ===\nl'hospitalet \u00e9s una ciutat amb una llarga tradici\u00f3 en les arts pl\u00e0stiques. l'antiga associaci\u00f3 amics de la m\u00fasica va crear les bases per a la formaci\u00f3 d'una col\u00b7lecci\u00f3 d'art que actualment gestiona el museu de l'hospitalet com a part del seu fons patrimonial i art\u00edstic. el museu organitza exposicions d'aquests fons i tamb\u00e9 dona cabuda a altres programacions art\u00edstiques. els anys vuitanta funcionava el centre d'art alexandre cirici, un equipament municipal que amb el seu nom feia un reconeixement al cr\u00edtic d'art catal\u00e0 alexandre cirici pellicer i des d'on es van impulsar iniciatives com l'hospitalet art i propostes amb artistes locals.\nl'any 1982 l'ajuntament compr\u00e0 l'edifici de l'antiga f\u00e0brica t\u00e8xtil tecla sala per convertir-lo en equipament cultural. el centre cultural tecla sala acull dins l'antiga f\u00e0brica el centre d'art tecla sala, la biblioteca tecla sala, la fundaci\u00f3 arranz-bravo, el tpk, art i pensament contemporani i el centre d'estudis de l'hospitalet.\nel centre d'art tecla sala \u00e9s un equipament municipal que forma part de la xarxa de centres d'arts visuals de catalunya, de la generalitat de catalunya, juntament amb el b\u00f2lit, centre d'art contemporani de girona; l'acvic, centre d'arts contempor\u00e0nies; el centre d'art la panera de lleida; can xalant, centre de creaci\u00f3 i pensament contemporani de matar\u00f3; el centre d'art de tarragona; el centre d'art d'amposta, el can\u00f2drom i el centre d'art contemporani de barcelona fabra i coats.\nla fundaci\u00f3 arranz-bravo \u00e9s un espai d'art contemporani inaugurat l'any 2009, que t\u00e9 el doble objectiu de difondre l'art del pintor eduard arranz bravo (barcelona, 1941) i promocionar la jove creaci\u00f3 contempor\u00e0nia.\nel tpk, art i pensament contemporani \u00e9s una associaci\u00f3 creada l'any 1977 que no ha deixat mai de funcionar a la ciutat. acull artistes en resid\u00e8ncia i organitza un programa formatiu dirigit tant a infants com a artistes joves. tamb\u00e9 organitza exposicions. \u00e9s membre fundador de la xarxa europea d'espais de creaci\u00f3 kanibal'hopox.al barri de santa eul\u00e0lia hi ha l'edifici freixas. la f\u00e0brica es va construir als anys 60 i recentment s'ha reconvertit per acollir artistes de diverses disciplines: disseny, escultura, cer\u00e0mica o fotografia, i tamb\u00e9 s'hi desenvolupen altres oficis m\u00e9s industrials com la restauraci\u00f3.la xarxa de centres culturals municipals ubicats en diferents barris de la ciutat completen l'oferta art\u00edstica, \u00e9s el cas del centre cultural la b\u00f2bila i el centre cultural sant josep, que ofereixen habitualment una destacada programaci\u00f3 art\u00edstica.\ncol\u00b7lectius joves de la ciutat participen en la convocat\u00f2ria anual art en femen\u00ed.\n\n\n=== festes de primavera ===\nles festes de primavera se celebren a l'hospitalet des de l'any 1980 al voltant de la diada de sant jordi i segueixen el patr\u00f3 habitual d'una gran festa major de ciutat: centralitzaci\u00f3, ocupaci\u00f3 del carrer, protagonisme de la cultura tradicional catalana i grans activitats culturals i manifestacions socioculturals.les primeres edicions de les festes de primavera incorporaven grans concerts a l'aire lliure, la fira de sant jordi, activitats de cultura tradicional i popular, el concurs de cocteleria i la desfilada de vestits de paper.\nquan apareixen les primeres entitats de foc, s'organitza el fabulari, concentraci\u00f3 de bestiari i elements de foc.a poc a poc el pes de les activitats que organitzen aquestes entitats pren m\u00e9s protagonisme, correfoc, correfoc infantil, la nit del foc, etc.\nles festes de primavera ofereixen una programaci\u00f3 variada i hi participen la majoria de col\u00b7lectius de la ciutat.  s'han convertit en la festa major de la ciutat, per davant de la resta de festes majors dels barris.\n\n\n=== processons laiques ===\nla confraria 15+1, fundada l'any 1978, organitza processons laiques que en els darrers anys s'han convertit en un dels actes m\u00e9s populars i multitudinaris de la setmana santa a catalunya.\n\n\n== patrimoni ==\nel patrimoni de l'hospitalet \u00e9s abundant encara que desigualment repartit. als barris antics existeixen molts elements patrimonials, per\u00f2 als barris m\u00e9s nous el patrimoni \u00e9s m\u00e9s esc\u00e0s.\nalguns dels elements patrimonials m\u00e9s importants s\u00f3n:\n\ncarrer del xipreret (barri del centre) \ncentre cultural tecla sala (antiga f\u00e0brica, al barri de sant josep)\nrefugi antiaeri de santa eul\u00e0lia \nfont del repartidor\npla\u00e7a d'europa \ncan trabal\nfira de barcelona\npont d'en jord\u00e0\nel castell de bellv\u00eds \ncan sumarro\nla zona franca\nel far del llobregat \nel carrilet\nel centre cat\u00f2lic\nf\u00e0brica la farga\nermita de bellvitge\nf\u00e0brica tecla sala\nf\u00e0brica cosme toda\nf\u00e0brica god\u00f3 i trias\ncentre d'estudis l'hospitalet \nretaule de sant roc\ncentre de normalitzaci\u00f3 ling\u00fc\u00edstica de l'hospitalet\netc.\n\n\n== esports ==\nl'esport a l'hospitalet ha estat present des de finals del segle xix en diverses modalitats. el club de futbol m\u00e9s important de la ciutat \u00e9s el centre d'esports l'hospitalet, que juga a la tercera divisi\u00f3, grup v i va ser fundat el 1957. la resta de clubs s\u00f3n l'hospitalet atl\u00e8tic, el pubilla casas, la florida, la unificaci\u00f3n bellvitge, el santa eul\u00e0lia, el can buxeres, el gornal, l'hospitalense, el milan l'hospitalet i el bol\u00edvia, a banda dels filials de la unificaci\u00f3n bellvitge, l'hospitalet atl\u00e8tic, l'hospitalense, el pubilla casas i el gornal.\nentre l'any 1979 i el 1983, l'escriptor paco candel va ser regidor de cultura i esports a l'ajuntament d'aquesta ciutat.l'hospitalet tamb\u00e9 t\u00e9 clubs de b\u00e0squet. el m\u00e9s important, el cb l'hospitalet, milita actualment a la lliga leb plata, corresponent a la 3a divisi\u00f3 estatal. va ser fundat a l'any 1929.\nen rugbi, destaca el rugby club l'hospitalet fundat el 1973 al barri de bellvitge. entre l'any 2002 i el 2004 l'equip s\u00e8nior mascul\u00ed milit\u00e0 en la divisi\u00f3 d'honor b i el femen\u00ed en divisi\u00f3 d'honor, competint amb el nom d'inef / l'hospitalet.\ntamb\u00e9 \u00e9s molt important l'hospitalet atletisme, equip d'atletisme d'\u00e0mbit europeu conegut abans com a integra 2 o hospitalet atletisme. en futbol americ\u00e0 destaca l'hospitalet pioners i en beisbol l'h\u00e8rcules l'hospitalet. en triatl\u00f3, el triatl\u00f3 l'hospitalet \u00e9s present en nombroses competicions nacionals.\nen waterpolo dos equips juguen a categories estatals. el club nataci\u00f3 l'hospitalet ho fa a la primera divisi\u00f3 masculina despr\u00e9s d'haver jugat a divisi\u00f3 d'honor la temporada 2006/2007, i l'ae santa eul\u00e0lia ho fa a la segona divisi\u00f3 masculina. d'aquesta manera, la ciutat de l'hospitalet \u00e9s una de les dues ciutats catalanes (juntament amb barcelona) que tenen dos equips en alguna de les tres categories del waterpolo estatal. en waterpolo femen\u00ed, tots dos clubs competeixen a la segona divisi\u00f3.\n\n\n=== centre d'esports l'hospitalet ===\naquest club sorg\u00ed, amb el nom en castell\u00e0, de la uni\u00f3 de l'h\u00e8rcules i el santa eul\u00e0lia l'any 1957 i competia a la tercera divisi\u00f3, grup vi. el seu primer terreny de joc fou el de torre melina, que ja havia estat ampliat pr\u00e8viament i es va creure, aix\u00ed, que seria el m\u00e9s apropiat per a la nova entitat.\nmalgrat tot, les cl\u00e0usules de la fusi\u00f3 que dona com a resultat el nou equip mantenien la necessitat d'un nou camp de futbol, promesa municipal que fou complerta just a l'any. l'actual camp d'esports municipal fou inaugurat el 1958, en un partit amb el fc barcelona.\nla temporada seg\u00fcent, i gr\u00e0cies als bons oficis del nou entrenador zvonimir monsider, els bons resultats no es varen fer esperar; ja que va estar a punt de la promoci\u00f3.\nel 1960 van ser campions de grup. per\u00f2 l'\u00e8poca daurada del club no arribar\u00e0 fins al 1963, quan despr\u00e9s d'una promoci\u00f3 d'infart s'aconsegueix entrar a la 2a divisi\u00f3. nous entrenadors i quasi nou equip i un total de tres temporades per endavant de perman\u00e8ncia a segona.\nla crisi de joc, resultats, i de tota l'entitat arribar\u00e0 a partir de 1967. a 3a divisi\u00f3 i a regional, entre aquests dos escenaris esportius es mantindr\u00e0 el nostre equip un bon grapat d'anys, fins que el 1982 tornaven a 2a. aqu\u00ed es mantindr\u00e0, amb alts i baixos, fins que el 1985 es guanya el trofeu nostra catalunya; els anys vuitanta la hist\u00f2ria de l'hospi remunta i fa molt bones temporades, i dona fins i tot algun jugador, com jaime quesada, que fitxar\u00e0 per equips de 1a divisi\u00f3.\nl'any 1999 el centre d'esports l'hospitalet es traslladar\u00e0 a l'estadi de beisbol, dels jocs ol\u00edmpics del 92, que despr\u00e9s de ser remodelat es convert\u00ed en l'estadi municipal del ce l'hospitalet. en les \u00faltimes temporades ha estat en diverses ocasions a punt d'ascendir a 2a divisi\u00f3 a.\n\n\n== hospitalencs il\u00b7lustres ==\njosep molines i casadevall (1645-1718), religi\u00f3s \nantoni puig i gairalt (1887-1935), arquitecte i m\u00fasic\nramon puig i gairalt (1886-1937), arquitecte\nquico sabat\u00e9, anarquista i lluitador antifranquista\nramon frontera i bosch, alcalde (1934 i 1936) i pol\u00edtic\njust oliveras i prats, alcalde (1916, 1918-1923 i 1930) i empresari\neug\u00e8nia casanovas i amat (1853-1944), fundadora i presidenta de l'assemblea local de la creu roja a l'hospitalet\njosep jan\u00e9s i oliv\u00e9 (1913-1959), poeta i editor\njusta goicoechea i mayayo (1896-1973), primera dona regidora de l'ajuntament de l'hospitalet\nlola pe\u00f1alver valenzuela (1915-1986), sindicalista i lluitadora feminista i ve\u00efnal\nmontserrat isern rabascall (1900-1986), galerista d'art\nantoni castej\u00f3n i barrios (1947-1988), meteor\u00f2leg\npura fern\u00e1ndez garc\u00eda (1921-1997), sindicalista i lluitadora ve\u00efnal\njosep f\u00e8lix-pons i alonso (1932-2013), periodista esportiu\ngustau biosca i pag\u00e8s (1928-2014), futbolista\ntatiana sisquella i ca\u00f1abate (1978-2014), periodista\nton ribas i sala (1933-2017), activista pol\u00edtic i lluitador antifranquista\njaume botey i vall\u00e9s (1940-2018), activista, pol\u00edtic i professor universitari\nferran adri\u00e0, cuiner de fama internacional\nlaurent jim\u00e9nez-balaguer, pintor de fama internacional\nantoni ros-marb\u00e0, director d'orquestra\nmontserrat garc\u00eda rius, escultora\nanna caball\u00e9 masforroll, doctora en literatura espanyola\nantonio chavarr\u00edas, director de cine\nmontserrat cabr\u00e9 i pairet, historiadora\nmarc recha i batall\u00e9, guionista i director de cinema\njoan saura, pol\u00edtic\nanna sim\u00f3 i castell\u00f3, pol\u00edtica\nmeritxell borr\u00e0s i sol\u00e9, pol\u00edtica\nn\u00faria espert, actriu\namparo moreno, actriu\njordi moll\u00e0 i perales, actor, guionista, productor i director de cinema\ncarles sastre i benlliure, sindicalista i lluitador antifranquista\njose corbacho, actor i director\nalbert lopo, exjugador de l'espanyol i el deportivo de la corunya.\nsergio gonz\u00e0lez, exjugador de futbol i entrenador (des d'estiu de 2014 a l'espanyol de barcelona)\ndani flaco, cantant\njordi alba, jugador del futbol club barcelona\npilar massana i llorens, treballadora social, escriptora i pol\u00edtica catalana\nantonio orozco, cantant\nlucas mondelo, entrenador de b\u00e0squet\nferran soriano i rivero, escultor \n\n\n== demografia ==\n\n\n== refer\u00e8ncies ==\n\n\n== vegeu tamb\u00e9 ==\ndep\u00f3sito legal\narxiu municipal de l'hospitalet de llobregat\ncentre d'estudis de l'hospitalet\nesport a l'hospitalet de llobregat\nfeminisme a l'hospitalet de llobregat\n\n\n== enlla\u00e7os externs ==\ninformaci\u00f3 de l'institut d'estad\u00edstica de catalunya\npatrimoni hist\u00f2ric i art\u00edstic de l'hospitalet de llobregat\nl'hospitalet de llobregat, imatges retrospectives d'una ciutat\nmanual d'hist\u00f2ria de l'hospitalet: hist\u00f2ria de l'hospitalet: una s\u00edntesi del passat com a eina de futur / dir. joan cam\u00f3s i carles santacana. l'hospitalet: centre d'estudis de l'hospitalet: ajuntament de l'hospitalet, 1997. 247 p. isbn 84-7826-821-9"