"els cordats (chordata) s\u00f3n un embrancament d'animals que inclou els vertebrats, juntament amb una s\u00e8rie d'invertebrats estretament relacionats. es caracteritzen pel fet que, en algun moment del seu cicle vital, tenen un notocordi o corda dorsal, un tub neural buit situat en posici\u00f3 dorsal, fenedures far\u00edngies, un endostil i una cua postanal.es coneixen quasi 65.000 especies actuals (s\u00f3n el tercer embrancament animal m\u00e9s nombr\u00f3s, despr\u00e9s dels artr\u00f2podes i dels mol\u00b7luscs), la majoria pertanyents als subembrancament dels vertebrats, dels que quasi la meitat s\u00f3n peixos.l'embrancament dels cordats se subdivideix en tres subembrancaments: els tunicats; els cefalocordats, representats per les llancetes; i els craniats, que inclou els vertebrats. les larves dels tunicats tenen un notocordi, per\u00f2 desapareixen a la fase adulta. els cefalocordats tenen un notocordi i un tub neural dorsal per\u00f2 manquen de cervell i d'\u00f2rgans sensorials especialitzats, i tenen un aparell circulatori molt senzill. els craniats s\u00f3n l'\u00fanic embrancament del qual els membres tenen crani. en tots els craniats, tret dels mixino\u00efdeus, la corda nerviosa dorsal buida ha estat envoltada amb v\u00e8rtebres cartilaginoses o \u00f2ssies i el notocordi ha estat generalment redu\u00eft; per tant, els mixino\u00efdeus no s\u00f3n considerats vertebrats. els cordats i tres embrancaments germans, els hemicordats, els equinoderms i els xenoturb\u00e8l\u00b7lids, formen el grup dels deuter\u00f2stoms, un dels dos superembrancaments que engloben tots els animals d'una certa complexitat.\nen els cordats destaca la capacitat d'autorregulaci\u00f3 i organitzaci\u00f3 interna, l'elevaci\u00f3 i manteniment constant de la temperatura del cos, tot i que aquesta \u00e9s una qualitat que no es dona en tots ells, nom\u00e9s en aus i mam\u00edfers. aquests i altres factors han afegit complexitat a aquest grup d'animals, permetent un major control sobre les reaccions metab\u00f2liques i el desenvolupament d'un sistema nervi\u00f3s complex.\n\n\n== caracter\u00edstiques ==\nels cordats formen un embrancament, un grup d'animals amb un pla corporal com\u00fa, que es distingeixen perqu\u00e8 en algun moment de la seva vida presenten totes les caracter\u00edstiques seg\u00fcents:\nun notocordi, \u00e9s a dir, una barra de teixit cartilagin\u00f3s bastant r\u00edgida que s'est\u00e9n al llarg de la part interior del cos. dins el subgrup dels vertebrats, el notocordi es desenvolupa en la columna vertebral, i en les esp\u00e8cies completament aqu\u00e0tiques ajuda els animals a nedar flexionant la cua.\nun tub neural dorsal. en els peixos i la resta de vertebrats, es converteix en la medul\u00b7la espinal, la via de comunicaci\u00f3 principal del sistema nervi\u00f3s.\nfenedures far\u00edngies. la faringe \u00e9s la part de la gola que est\u00e0 situada immediatament darrere la boca. en els peixos, les fenedures estan modificades per formar br\u00e0nquies, per\u00f2 en alguns cordats formen part d'un sistema d'alimentaci\u00f3 per filtratge que extreu part\u00edcules d'aliment de l'aigua en qu\u00e8 viuen els animals.\nuna cua muscular que s'est\u00e9n cap enrere, des de darrere l'anus.\nun endostil. es tracta d'un solc situat a la paret ventral de la faringe. en les esp\u00e8cies que s'alimenten per filtratge, produeix mucositat per atrapar part\u00edcules de menjar, contribuint a transportar-les a l'es\u00f2fag. tamb\u00e9 emmagatzema iode, i podria ser el precursor de la gl\u00e0ndula tiroide dels vertebrats.\n\n\n== diversitat ==\nexisteixen tres grans grups de cordats (vegeu tamb\u00e9 l'apartat taxonomia):\n\ncefalocordatsels cefalocordats s\u00f3n animals petits, vagament pisciformes, que manquen de cervell, de cap clarament definit i d'\u00f2rgans sensorials especialitzats. aquests animals excavadors que s'alimenten per filtratge podrien ser o b\u00e9 els parents vivents m\u00e9s propers dels craniats, o b\u00e9 els membres supervivents d'un grup del qual haurien evolucionat tots els altres cordats.tunicatsla majoria de tunicats apareixen en dues formes a la fase adulta; les dues formes s\u00f3n bosses de gelatina que manquen de les caracter\u00edstiques dels cordats: els ascidis s\u00f3n s\u00e8ssils i s\u00f3n b\u00e0sicament bombes d'aigua i mecanismes d'alimentaci\u00f3 per filtratge; els s\u00e0lpids floten a l'aigua, alimentant-se de pl\u00e0ncton, i tenen un cicle bigeneracional en qu\u00e8 una generaci\u00f3 \u00e9s solit\u00e0ria i l'altra forma col\u00f2nies en forma de cadena. tanmateix, totes les larves de tunicats tenen les caracter\u00edstiques est\u00e0ndard dels cordats, incloent-hi llargues cues similars a les dels capgrossos; tamb\u00e9 tenen un cervell rudimentari, sensors lum\u00ednics i sensors d'inclinaci\u00f3. el tercer grup principal de tunicats, els apendicularis (tamb\u00e9 conegut com a larv\u00e0cies) mantenen una forma similar a un capgr\u00f2s i la capacitat de nedar durant tota la vida, i durant molt de temps es cregu\u00e9 que eren larves d'ascidis o s\u00e0lpids. degut a la llarga cua de les seves larves, els tunicats tamb\u00e9 s\u00f3n anomenats urocordats ('cordats de cua').craniats/vertebratsels craniats tenen un crani distint. michael j. benton comenta que \u00abels craniats es caracteritzen pel seu cap de la mateixa manera que els cordats, o possiblement tots els deuter\u00f2stoms, es caracteritzen per la seva cua\u00bb. la majoria s\u00f3n vertebrats, en qu\u00e8 el notocordi \u00e9s substitu\u00eft per la columna vertebral. aquesta consisteix en una s\u00e8rie de v\u00e8rtebres cil\u00edndriques \u00f2ssies o cartilaginoses, generalment amb arcs neurals que protegeixen la medul\u00b7la espinal, i amb projeccions que uneixen les v\u00e8rtebres. els mixino\u00efdeus tenen un neurocrani incomplet i manquen de v\u00e8rtebres, de manera que no se'ls considera vertebrats, sin\u00f3 com a membres dels craniats, el grup del qual es pens\u00e0 que evolucionaren els vertebrats. la posici\u00f3 de les llampres \u00e9s ambigua. tenen un neurocrani complet i v\u00e8rtebres rudiment\u00e0ries, de manera que se les pot considerar vertebrats i peixos aut\u00e8ntics. tanmateix, la filog\u00e8nia molecular, que utilitza trets bioqu\u00edmics per classificar els organismes, ha donat resultats que les agrupen amb els vertebrats i altres que les agrupen amb els mixino\u00efdeus.\n\n\n== or\u00edgens ==\nla majoria d'animals m\u00e9s complexos que les meduses i altres cnidaris es divideixen en dos grups, els prot\u00f2stoms i els deuter\u00f2stoms, i els cordats s\u00f3n deuter\u00f2stoms. sembla molt probable que kimberella, de fa 555 milions d'anys, fou un prot\u00f2stom. si fos cert, aix\u00f2 implicaria que els llinatges dels prot\u00f2stoms i els deuter\u00f2stoms se separaren un temps abans que aparegu\u00e9s kimberella \u2013 fa com a m\u00ednim 558 milions d'anys, \u00e9s a dir, molt abans que comenc\u00e9s el cambri\u00e0. el f\u00f2ssil ediacari\u00e0 ernettia, de fa 549-543 milions d'anys, podria ser un animal deuter\u00f2stom.\nels f\u00f2ssils d'un gran grup de deuter\u00f2stoms, els equinoderms (que avui en dia inclouen les estrelles de mar, els eri\u00e7ons de mar i els crino\u00efdeus) ja eren bastant comuns a principis del per\u00edode cambri\u00e0, fa uns 542 milions d'anys. un f\u00f2ssil del cambri\u00e0 mitj\u00e0, rhabdotubus johanssoni, ha estat interpretat com a hemicordat pterobranqui. les opinions difereixen sobre si yunnanozoon, un f\u00f2ssil de la fauna de chengjiang del cambri\u00e0 inferior, era un hemicordat o un cordat. un altre f\u00f2ssil provinent de chenjiang, haikouella lanceolata, ha estat interpretat com un cordat i possiblement un craniat, car presenta signes de tenir cor, art\u00e8ries, filaments branquials, una cua, una medul\u00b7la espinal amb un cervell a l'extrem anterior, i possiblement ulls, tot i que tamb\u00e9 presentava petits tentacles al voltant de la boca. haikouichthys i myllokunmingia, tamb\u00e9 de la fauna de chengjiang, s\u00f3n considerats peixos. pikaia, descobert molt abans per\u00f2 provinent dels esquists de burgess (cambri\u00e0 mitj\u00e0) tamb\u00e9 \u00e9s considerat un cordat primitiu. d'altra banda, els f\u00f2ssils dels primers cordats s\u00f3n extremament rars, car els cordats no vertebrats no tenen ni ossos ni dents, i nom\u00e9s se n'ha trobat un en tota la resta del cambri\u00e0.arbre geneal\u00f2gic dels cordats.\nles relacions evolutives entre els grups de cordats i entre els cordats en general i els seus parents deuter\u00f2stoms m\u00e9s propers han estat debatudes des finals del segle xix. estudis basats en dades anat\u00f2miques, embriol\u00f2giques i paleontol\u00f2giques han produ\u00eft diferents \"arbres geneal\u00f2gics\". alguns tra\u00e7aven una relaci\u00f3 estreta entre els cordats i els hemicordats, per\u00f2 actualment aquesta idea \u00e9s rebutjada. la combinaci\u00f3 d'aquestes an\u00e0lisis amb dades d'un petit conjunt de gens d'arn ribos\u00f2mic elimin\u00e0 algunes de les idees m\u00e9s antigues, per\u00f2 plantej\u00e0 la possibilitat que els tunicats (urocordats) siguin \"deuter\u00f2stoms basals\", \u00e9s a dir, membres supervivents del grup a partir del qual evolucionaren els equinoderms, els hemicordats i els cordats. la majoria d'investigadors estan d'acord que, dins els cordats, els craniats estan emparentats m\u00e9s pr\u00f2ximament amb els cefalocordats, per\u00f2 hi ha motius per considerar els tunicats com els parents m\u00e9s propers dels craniats. un altre embrancament, el dels xenoturb\u00e8l\u00b7lids, sembla basal dins dels deuter\u00f2stoms, \u00e9s a dir, m\u00e9s proper als deuter\u00f2stoms originals que els cordats, equinoderms i hemicordats.com que els cordats han deixat un registre f\u00f2ssil pobre, s'han fet intents de calcular les dates clau de la seva evoluci\u00f3 per mitj\u00e0 de t\u00e8cniques de filog\u00e8nia molecular, \u00e9s a dir, analitzant les difer\u00e8ncies bioqu\u00edmiques, principalment en l'arn. un d'aquests estudis sugger\u00ed que els deuter\u00f2stoms aparegueren fa m\u00e9s de 900 milions d'anys, i els primers cordats fa uns 896 milions d'anys tanmateix, les estimacions moleculars de les dates solen contradir-se entre elles i amb el registre f\u00f2ssil, i la seva assumpci\u00f3 que el rellotge molecular funciona a una velocitat constant ha estat q\u00fcestionada.\n\n\n== taxonomia ==\nel diagrama seg\u00fcent prov\u00e9 de la tercera edici\u00f3 de vertebrate palaeontology. les classes de cordats invertebrats provenen de fishes of the world. tot i que est\u00e0 estructurada de manera que reflecteixi les relacions evolutives (m\u00e9s o menys com un cladograma), tamb\u00e9 conserva les categories tradicionals de la taxonomia linneana.\n\nembrancament chordata\nsubembrancament cephalochordata (acraniata) \u2014 (30 esp\u00e8cies)\nclasse leptocardii\nsubembrancament tunicata (tunicats; 3.000 esp\u00e8cies)\nclasse appendicularia\nclasse ascidiacea\nclasse thaliacea\nsubembrancament vertebrata (craniata) (vertebrats \u2014 animals amb columna vertebral; 57.674 esp\u00e8cies)\ninfraembrancament incertae sedis\nsuperclasse agnatha parafil\u00e8tica (vertebrats sense mand\u00edbula; >100 esp\u00e8cies)\nclasse anaspida \u2020\nclasse cephalaspidomorphi \u2020\nclasse conodonta \u2020\nclasse hyperoartia (lamprees)\nclasse myxini (65 esp\u00e8cies)\nclasse pteraspidomorphi \u2020 (peixos sense mand\u00edbula del paleozoic)\nclasse thelodonti \u2020 (peixos sense mand\u00edbula del paleozoic)\ninfraembrancament gnathostomata (vertebrats amb mand\u00edbula)\nsuperclasse incertae sedis\nclasse acanthodii \u2020 (\"taurons espinosos\" del paleozoic)\nclasse chondrichthyes (peixos cartilaginosos; >900 esp\u00e8cies)\nclasse placodermi \u2020 (formes cuirassades del paleozoic)\nsuperclasse osteichthyes (peixos ossis; >30.000 esp\u00e8cies)\nclasse actinopterygii (peixos d'aletes radiades; aproximadament 30.000 esp\u00e8cies)\nclasse sarcopterygii (peixos d'aletes lobulades: 8 esp\u00e8cies)\nsuperclasse tetrapoda (vertebrats de quatre potes; >28.000 esp\u00e8cies)\nclasse amphibia (amfibis; 6.000 esp\u00e8cies)\nclasse aves (ocells; 10.000-12.000 esp\u00e8cies)\nclasse mammalia (mam\u00edfers; >5.700 esp\u00e8cies)\nclasse reptilia (r\u00e8ptils; >9.000 esp\u00e8cies)\nclasse synapsida (sin\u00e0psids; >4.000 esp\u00e8cies)\n\n\n== refer\u00e8ncies ==\n\n\n== bibliografia ==\nd\u00edaz, j.; santos, t. zoolog\u00eda: aproximaci\u00f3n evolutiva a la diversidad y organizaci\u00f3n de los animales (en castell\u00e0).  editorial s\u00edntesis, 1998. isbn 84-7738-591-2. \ncolbert, e. h.; morales, m., minkoff, e. c.. colbert's evolution of the vertebrates: a history of the backboned animals through time (en angl\u00e8s). 5a edici\u00f3.  wiley-liss, 2001. isbn 978-0471384618. \nkellicott, william e. outlines of chordate development (en angl\u00e8s).  smyth press, 2007. isbn 978-1406743234. \nmaisey, j.; maisey, j. g.. discovering fossil fishes (en angl\u00e8s).  basic books, 2000. isbn 978-0813338071. \n\n\n== enlla\u00e7os externs ==\npreguntes sobre els cordats\nchordata arxivat 2011-12-05 a wayback machine. - vista general dels cordats i de les seves caracter\u00edstiques (alemany)\nels cordats a globaltwitcher.com (angl\u00e8s)\nnode dels cordats al web tree of life (angl\u00e8s)\ndocument arxivat 2005-11-24 a wayback machine. word de la universitat de c\u00f2rdova amb informaci\u00f3 sobre diferents aspectes dels cordats (castell\u00e0)\norganitzaci\u00f3 morfol\u00f2gica dels cordats arxivat 2013-01-07 at archive.is (franc\u00e8s)"