"les zebres (hippotigris) s\u00f3n un subg\u00e8nere de mam\u00edfers de la fam\u00edlia dels \u00e8quids i el g\u00e8nere equus. se'n distingeixen tres esp\u00e8cies, cadascuna amb un patr\u00f3 de ratlles espec\u00edfic: la zebra de gr\u00e9vy, la zebra de muntanya i la zebra comuna.\nles zebres s\u00f3n un dels animals m\u00e9s coneguts d'\u00e0frica, on habiten diferents tipus d'ecosistemes, incloent-hi planes d'herba, sabanes, regions boscoses o amb arbusts, muntanyes i turons costaners. s\u00f3n especialment conegudes per les seves caracter\u00edstiques ratlles negres i blanques, que no varien \u00fanicament entre esp\u00e8cies sin\u00f3 tamb\u00e9 d'un individu a l'altre, i per la seva crinera erecta. a difer\u00e8ncia dels seus parents m\u00e9s propers, els cavalls i els ases, les zebres mai no han estat realment domesticades.\ntret d'algunes poblacions de zebres comunes que habiten el centre d'eti\u00f2pia, les zebres viuen \u00fanicament a la meitat sud del continent afric\u00e0. encara que els \u00e0mbits de distribuci\u00f3 de dues esp\u00e8cies diferents poden encavalcar-se, les difer\u00e8ncies en el nombre de cromosomes impedeixen que s'encreuin: les zebres de gr\u00e9vy en tenen 46, les zebres comunes 44 i les zebres de muntanya 32.\n\n\n== etimologia ==\netimol\u00f2gicament, la paraula catalana prov\u00e9 del mot galaicoportugu\u00e8s zevra, que significa \u00abase salvatge\u00bb. el nom gen\u00e8ric equus prov\u00e9 del llat\u00ed i significa 'cavall'. quant als noms espec\u00edfics, grevyi \u00e9s en honor del president de fran\u00e7a jules gr\u00e9vy, quagga \u00e9s el nom donat pel poble khoikhoi a aquests animals i zebra fa refer\u00e8ncia al mot galaicoportugu\u00e8s mencionat m\u00e9s amunt.\nel nom zevra deriva del nom del zevro o cavall hidrunt\u00ed (equus hydruntinus). quan a finals del segle xv els portuguesos comen\u00e7aren a explorar el litoral afric\u00e0 i arribaren al cap de bona esperan\u00e7a, trobaren uns equins ratllats que, per la seva forma i mida, els resultaren notablement similars a les femelles dels cavalls hidruntins, per la qual cosa els donaren el nom de zevras.\n\n\n== descripci\u00f3 ==\nencara que les ratlles blanques i negres que presenten les zebres siguin una caracter\u00edstica comuna, les tres esp\u00e8cies de zebra no tenen pas una relaci\u00f3 m\u00e9s propera entre si que la que tenen amb altres animals del g\u00e8nere equus. a m\u00e9s, la caracter\u00edstica comuna de les ratlles tampoc no \u00e9s tan definitiva; una de les subesp\u00e8cies de zebra comuna, l'extinta quaga nom\u00e9s tenia ratlles al coll. d'altra banda, hi ha altres perissod\u00e0ctils que tamb\u00e9 tenen ratlles a les potes.\nmalgrat que tenen una morfologia similar a la dels cavalls, s\u00f3n m\u00e9s petites, amb una mida mitjana de 2,3 metres de longitud, 1,2-1,5 metres d'al\u00e7ada a l'espatlla i un pes d'uns 300 quilograms, tot i que les zebres de gr\u00e9vy poden arribar a pesar fins a 450 quilograms. en aquesta \u00faltima esp\u00e8cie, els mascles i les femelles tenen una mida similar, per\u00f2 en les zebres comunes i les zebres de muntanya els mascles s\u00f3n lleugerament m\u00e9s grossos.les zebres tenen un total de quaranta dents: dotze incisives que utilitzen per a tallar i arrancar trossos de vegetaci\u00f3; quatre canines; dotze premolars i dotze molars, totes utilitzades per moldre l'aliment abans d'empassar-se'l.les zebres tenen un excel\u00b7lent sentit de la vista; es creu que poden veure-hi en color. com molts ungulats, les zebres tenen els ulls als costats del cap, cosa que els proporciona un angle visual for\u00e7a ample. les zebres tamb\u00e9 tenen visi\u00f3 nocturna, tot i que no \u00e9s tan avan\u00e7ada com la de la majoria dels seus depredadors, per\u00f2 la seva bona o\u00efda ho compensa.\nles zebres tenen un gran sentit de l'o\u00efda, i tendeixen a tenir orelles m\u00e9s grosses i arrodonides que els cavalls. com els cavalls i altres ungulats, les zebres poden girar les orelles en gaireb\u00e9 qualsevol direcci\u00f3. a m\u00e9s d'una bona vista i o\u00efda, les zebres tenen un sentit del gust agut, i un sentit de l'olfacte molt sensible al fum, cosa essencial per sobreviure als incendis.\nl'esperan\u00e7a de vida mitjana de les zebres \u00e9s d'uns trenta anys, tot i que en captivitat poden arribar a viure fins a quaranta anys. en estat natural, en el qual els depredadors representen una amena\u00e7a constant per a aquests animals, la longevitat mitjana \u00e9s d'aproximadament dotze anys.\n\n\n=== ratlles ===\nles zebres s\u00f3n animals negres o d'un color fosc amb ratlles blanques, i amb una gran taca blanca al ventre que serveix per a camuflar-se. algunes zebres tenen \u00abratlles ombra\u00bb de color marr\u00f3 entre les ratlles blanques i negres.\nhi ha tres raons per les quals es considera que les zebres s\u00f3n negres amb ratlles blanques, i no a l'inrev\u00e9s:\nels \u00e8quids blancs no podrien sobreviure a les planes i boscs d'\u00e0frica.\nla quaga, una subesp\u00e8cie extinta de la zebra comuna, t\u00e9 les t\u00edpiques ratlles a la part anterior del cos, per\u00f2 una part posterior fosca.\nquan la regi\u00f3 entre les ratlles pigmentades esdev\u00e9 massa ampla, apareixen ratlles secund\u00e0ries, com si s'estigu\u00e9s debilitant la supressi\u00f3.el fet que algunes zebres tinguin ventres i potes de color blanc pur no \u00e9s una prova gaire concloent que s\u00f3n animals blancs, car molts animals de colors diferents tenen ventres i potes de color blanc o un color clar.\n\na m\u00e9s, les ratlles de les zebres s\u00f3n absents en el fetus, que \u00e9s totalment negre. les ratlles apareixen posteriorment, en bandes d'uns 400 micr\u00f2metres (vint vegades la mida d'una c\u00e8l\u00b7lula). per tant, les ratlles s\u00f3n m\u00e9s amples com m\u00e9s gros \u00e9s l'animal, i creixen conjuntament amb la mida del cos. segons bard, les esp\u00e8cies de zebres difereixen quant a l'estadi embrionari en qu\u00e8 apareixen les ratlles. bard descobr\u00ed una zebra anormal, sense ratlles; el seu pelatge negre tenia puntets blancs, cosa que provaria que les ratlles es formen per inhibici\u00f3 de la producci\u00f3 de melanina, i que per tant la zebra \u00e9s sens dubte un \u00e8quid negre amb ratlles blanques.les ratlles solen ser verticals al cap, coll, espatlles i tronc, i horitzontals al darrere i a les potes de l'animal. els passos de zebra prenen el seu nom de les ratlles blanques i negres de les zebres.\nalguns zo\u00f2legs creuen que les ratlles s\u00f3n un mecanisme de camuflatge, que funciona de diverses maneres. per comen\u00e7ar, les ratlles verticals contribueixen a amagar la zebra entre les herbes. tot i que aix\u00f2 pot semblar absurd a primera vista, tenint en compte que l'herba no \u00e9s ni blanca ni negra, se suposa que \u00e9s efica\u00e7 contra el predador principal de les zebres, els lleons, que s\u00f3n dalt\u00f2nics. en teoria, una zebra que romangui quieta entre herbes altes podria passar desapercebuda per un lle\u00f3. a m\u00e9s, com que les zebres s\u00f3n animals gregaris, les ratlles ajuden a confondre els depredadors \u2014diverses zebres que estiguin o que es moguin juntes poden semblar ser un \u00fanic animal gros, fent que el lle\u00f3 tingui problemes per triar una sola zebra per atacar. un ramat de zebres que es dispersin per fugir d'un predador li semblaran una massa confusa de ratlles verticals movent-se en direccions diferents, fent que al predador li costi seguir amb la vista un individu que se separi dels seus companys. tot i aix\u00f2, els bi\u00f2legs no han observat mai lleons que semblin confosos per les ratlles de les zebres.\nes creu que les ratlles tamb\u00e9 tenen un paper en el comportament sexual; lleugeres variacions dels patrons permeten que les zebres distingeixin els diferents individus. en rares ocasions, neixen zebres sense ratlles, i aquests exemplars tendeixen a quedar separats del grup; aix\u00f2 refor\u00e7aria la teoria que aquestes ratlles tamb\u00e9 tenen una funci\u00f3 social.una teoria m\u00e9s recent, que t\u00e9 suport experimental, sost\u00e9 que la coloraci\u00f3 disruptiva tamb\u00e9 \u00e9s un mitj\u00e0 efica\u00e7 de confondre el sistema visual de la mosca tse-tse, xucladora de sang. teories alternatives inclouen la que diu que les ratlles coincideixen amb la distribuci\u00f3 de greix sota la pell, servint de mecanisme termoregulador per la zebra, i que qualsevol ferida pertorba el patr\u00f3 de ratlles, indicant clarament l'estat de forma de la zebra a parelles potencials.\nuna llegenda africana intenta donar una explicaci\u00f3 folkl\u00f2rica a les ratlles d'aquest \u00e8quid:\n\n\n== dieta ==\n\n\n=== aliment ===\nles zebres s\u00f3n mam\u00edfers exclusivament herb\u00edvors que mengen sobretot al mat\u00ed i a la tarda, reposant al migdia. s\u00f3n animals principalment de pastura que s'alimenten d'herba tosca, fulles i brots. tamb\u00e9 mengen escor\u00e7a i branquillons. el seu aparell digestiu ben adaptat els permet subsistir amb una dieta de qualitat nutritiva m\u00e9s baixa que la que necessiten altres herb\u00edvors, per\u00f2 tamb\u00e9 \u00e9s menys eficient, cosa que obliga les zebres a passar-se m\u00e9s de la meitat del temps menjant.les zebres poden moure's una vintena de quil\u00f2metres en un dia a la recerca d'aliment, per\u00f2 al final del dia solen tornar al seu punt d'origen. tanmateix, els ramats de zebres fan una migraci\u00f3 anual molt m\u00e9s important que coincideix amb l'estaci\u00f3 seca, que tamb\u00e9 fan molts altres mam\u00edfers africans i que representa un moviment de centenars de milers d'animals alhora.\n\n\n=== aigua ===\nles condicions seques dels ecosistemes en qu\u00e8 habiten les zebres fan que s'hagin adaptat als per\u00edodes d'aridesa.\nles zebres de gr\u00e9vy s\u00f3n les que s'han adaptat millor a les condicions de sequera. per sobreviure a l'estaci\u00f3 seca, en qu\u00e8 la majoria de rius, estanys i altres fonts d'aigua s'assequen, aquesta esp\u00e8cie de zebra excava als llits dels rius amb les seves pe\u00fclles per trobar aigua.\nla zebra de muntanya aprofita les caracter\u00edstiques del seu h\u00e0bitat per sobreviure als per\u00edodes secs. quan s'assequen les fonts d'aigua de les quals subsisteix, aquesta esp\u00e8cie simplement migra a una altitud m\u00e9s alta, on les temperatures inferiors fan que el vapor d'aigua es condensi en forma de pluja, neu o rosada.\nla zebra comuna \u00e9s la menys adaptada a la sequera. a difer\u00e8ncia de les altres dues esp\u00e8cies, necessita tenir sempre aigua disponible, cosa que l'obliga a migrar d'un lloc a l'altre segons l'estaci\u00f3 a la recerca de recursos h\u00eddrics.\n\n\n== comportament ==\ncom la majoria d'\u00e8quids, les zebres s\u00f3n molt sociables. tanmateix, la seva estructura social dep\u00e8n de l'esp\u00e8cie. les zebres de muntanya i zebres comunes viuen en grups, coneguts com a harems, que consisteixen en un mascle amb fins a sis eg\u00fces i els seus poltres. els mascles no dominants o b\u00e9 viuen sols o amb altres mascles no dominants, fins que s\u00f3n prou grossos per desafiar un mascle dominant. quan un grup de zebres \u00e9s atacat per hienes o gossos salvatges, les eg\u00fces s'agrupen amb els poltres al mig mentre que el mascle intenta foragitar els atacants.\nquan un mascle rival intenta derrocar el mascle dominant, aquest el desafia tocant el nas del rival amb el seu o fregant-ne les espatlles contra les seves. aix\u00f2 \u00e9s una mena de demostraci\u00f3 de for\u00e7a destinada a espantar el rival. si aquest no cedeix, comencen a barallar-se, mossegant-se el coll i les potes o, en casos extrems, donant-se guitzes; aquests combats s\u00f3n m\u00e9s perillosos que la majoria de combats d'aquest tipus en el m\u00f3n animal, i una zebra pot acabar malferida. la jerarquia del grup es reflecteix en l'ordre en qu\u00e8 caminen els seus membres; al davant de tot, camina l'egua m\u00e9s vella amb els seus poltres, despr\u00e9s venen les altres femelles en ordre d'edat, tamb\u00e9 amb els seus poltres, i el mascle \u00e9s el que tanca el grup.\na difer\u00e8ncia de les altres esp\u00e8cies de zebra, les zebres de gr\u00e9vy no tenen lligams socials permanents. els grups d'aquest tipus de zebres rarament romanen junts durant m\u00e9s d'uns quants mesos. les cries romanen amb la seva mare, mentre que els mascles adults viuen sols. tanmateix, com en les altres dues esp\u00e8cies, els mascles no dominants s'organitzen en grups. en casos d'escassetat de menjar, molts membres d'aquesta esp\u00e8cie es poden congregar al voltant d'una font d'aliment, fent la impressi\u00f3 que formen un ramat.\ndurant el dia, les zebres dormen dempeus, com els cavalls, i nom\u00e9s dormen quan tenen altres animals al voltant que les avisin de la pres\u00e8ncia de depredadors. de nit, en canvi, sovint jeuen a terra. quan reposen, igual que quan s'empolainen les unes a les altres, les zebres es posen l'una al costat de l'altra, per\u00f2 a l'inrev\u00e9s, \u00e9s a dir, cada zebra t\u00e9 el seu cap al costat del darrere de l'altra zebra. aix\u00f2 t\u00e9 diversos avantatges: d'una banda, permet que la cua d'una zebra pugui espantar les mosques de la cara de l'altra; d'altra banda, ofereix als animals un angle de visi\u00f3 de 360\u00b0.\n\n\n=== marxa ===\ncom els cavalls, les zebres poden caminar, trotar, mig galopar i galopar. al galop, poden assolir una velocitat m\u00e0xima de 55 km/h. solen ser m\u00e9s lentes que els cavalls, per\u00f2 la seva gran resist\u00e8ncia les ajuda a escapolir-se dels depredadors. una zebra que estigui sent perseguida correr\u00e0 en ziga-zaga d'un costat a l'altre per posar en dificultat el predador. en cas que quedi acorralada, la zebra es posar\u00e0 en posici\u00f3 rampant i donar\u00e0 guitzes i mossegades al seu atacant.\n\n\n=== comunicaci\u00f3 ===\nles zebres es comuniquen l'una amb l'altra amb lladrucs i gemecs aguts. les zebres de gr\u00e9vy emeten brams semblants als de les mules. les orelles de les zebres indiquen el seu estat d'\u00e0nim. quan una zebra est\u00e0 calmada, tensa o amistosa, les seves orelles romanen erectes. quan t\u00e9 por, es desplacen cap endavant. quan s'enfada, les orelles es desplacen cap enrere. quan les zebres busquen depredadors en una \u00e0rea, romanen en una postura d'alerta, amb les orelles erectes, el cap alt i observant amb atenci\u00f3. si estan tenses, emeten esbufecs. si una zebra detecta o sent la pres\u00e8ncia d'un predador, es posar\u00e0 a bordar o a bramar ben fort.\n\n\n== reproducci\u00f3 ==\ncom en la majoria d'esp\u00e8cies animals, les femelles arriben a la maduresa sexual abans que els mascles, i les eg\u00fces poden tenir el seu primer poltre a l'edat de tres anys. els mascles no poden criar fins que tenen cinc o sis anys. les eg\u00fces poden donar a llum un poltre cada dotze mesos, que \u00e9s el temps que dura la gestaci\u00f3. cuiden de les cries durant un m\u00e0xim d'un any. com els cavalls, les zebres s\u00f3n capaces de posar-se dempeus, caminar i mamar poc despr\u00e9s de n\u00e9ixer. en n\u00e9ixer, un poltre de zebra \u00e9s marr\u00f3 i blanc en lloc de negre i blanc. gaireb\u00e9 sempre neix un \u00fanic poltre, per\u00f2 molt rarament poden n\u00e9ixer bessons.en el cas de les zebres de muntanya i les zebres comunes, els poltres s\u00f3n protegits per la seva mare, aix\u00ed com pel mascle i les altres eg\u00fces del grup. en canvi, els poltres de zebra de gr\u00e9vy nom\u00e9s tenen la seva mare com a protectora habitual car, com s'ha dit m\u00e9s amunt, els grups d'aquesta esp\u00e8cie se solen dispersar despr\u00e9s d'uns quants mesos. la protecci\u00f3 dels poltres \u00e9s especialment rellevant per aquests animals, car les cries s\u00f3n una presa f\u00e0cil per als depredadors i la meitat d'aquestes no sobreviuen al primer any de vida malgrat els esfor\u00e7os de la seva mare i del mascle del grup. un altre dels perills que corren els poltres \u00e9s que s'han observat infanticidis i feticidis entre les zebres, tot i que \u00fanicament s'ha observat aquest comportament en exemplars en captivitat.\n\n\n== distribuci\u00f3 ==\norigin\u00e0riament, les zebres s'estenien arreu d'\u00e0frica. tanmateix, s'extingiren del nord del continent en temps antics.\nactualment, la zebra amb la difusi\u00f3 m\u00e9s ampla \u00e9s la zebra comuna. viuen des de les zones de transici\u00f3 entre la sabana i el desert del sud del sudan i d'eti\u00f2pia, passant per la sabana d'\u00e0frica oriental, fins al sud i el sud-oest del continent. els h\u00e0bitats de la zebra de gr\u00e9vy s\u00f3n les terres seques d'arbusts i d'herba de l'est d'\u00e0frica, a kenya, eti\u00f2pia i som\u00e0lia. la zebra de muntanya t\u00e9 una difusi\u00f3 molt m\u00e9s redu\u00efda que les altres dues esp\u00e8cies. viu en altiplans muntanyosos de nam\u00edbia i sud-\u00e0frica, a altituds de fins a 2.000 m.\n\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\t\t\n\t\t\t\n\t\t\t\n\t\t\n\n\n== predadors i altres amenaces ==\nels depredadors principals de les zebres s\u00f3n els lleons, les hienes tacades i els guepards. els lleons i les zebres mantenen les seves poblacions en equilibri, car els lleons maten abans les zebres velles o malaltes que les sanes i fortes.\nles armes i les t\u00e8cniques de ca\u00e7a primitives utilitzades tradicionalment a \u00e0frica no eren prou eficients com per afectar de manera significativa les poblacions de zebres. els nadius africans ca\u00e7aven les zebres no sols per la seva pell, sin\u00f3 tamb\u00e9 per la seva carn. tanmateix, la situaci\u00f3 canvi\u00e0 amb l'arribada dels colonitzadors europeus i les seves armes de foc.\nels humans moderns han tingut un gran impacte sobre les poblacions de zebres des del segle xix. les zebres eren, i encara s\u00f3n, ca\u00e7ades principalment per la seva pell. la quaga, una subesp\u00e8cie de la zebra comuna, s'exting\u00ed abans d'acabar el segle xix, mentre que la zebra de muntanya del cap fou ca\u00e7ada gaireb\u00e9 fins a l'extinci\u00f3, i a la d\u00e8cada del 1930 ja en quedaven menys de cent exemplars. des d'aleshores, la poblaci\u00f3 ha crescut fins a aproximadament set-cents individus, gr\u00e0cies a l'esfor\u00e7 per conservar la subesp\u00e8cie. ambdues subesp\u00e8cies de la zebra de muntanya s\u00f3n actualment protegides en parcs nacionals, per\u00f2 encara es troben en perill.\nla zebra de gr\u00e9vy tamb\u00e9 est\u00e0 en perill. la ca\u00e7a i la competici\u00f3 per part del bestiar n'han redu\u00eft dr\u00e0sticament la poblaci\u00f3. a causa de la mida redu\u00efda de la poblaci\u00f3, els perills ambientals com ara les sequeres poden afectar f\u00e0cilment tota l'esp\u00e8cie. les zebres comunes s\u00f3n molt m\u00e9s nombroses i tenen una poblaci\u00f3 sana; tanmateix, aquesta esp\u00e8cie tamb\u00e9 est\u00e0 amena\u00e7ada per la ca\u00e7a i la modificaci\u00f3 dels h\u00e0bitats provocada per l'agricultura.\n\n\n== taxonomia ==\nhi ha tres esp\u00e8cies de zebres, que contenen un total de nou subesp\u00e8cies. la quaga \u00e9s l'\u00fanica subesp\u00e8cie extinta.\ng\u00e8nere equus (\u00e8quids)\n\nsubg\u00e8nere hippotigris\nla zebra de gr\u00e9vy (equus grevyi) \u00e9s l'esp\u00e8cie m\u00e9s grossa de totes, amb una mida d'entre 2,5 i 2,75 metres de longitud i 1,45-1,6 metres d'al\u00e7ada a l'espatlla. pesa entre 350 i 440 kg. altres difer\u00e8ncies d'aquesta esp\u00e8cie respecte a les altres s\u00f3n les seves orelles grosses i el fet que les seves ratlles s\u00f3n m\u00e9s estretes. tamb\u00e9 es tracta de l'esp\u00e8cie que pot resistir m\u00e9s temps sense beure aigua.\nla zebra comuna (equus quagga) \u00e9s l'esp\u00e8cie m\u00e9s nombrosa i extensa geogr\u00e0ficament. tamb\u00e9 \u00e9s la que t\u00e9 m\u00e9s subesp\u00e8cies diferents. mesura uns 2,3 metres de longitud i 1,4 metres d'al\u00e7ada a l'espatlla, amb un pes de gaireb\u00e9 300 kg. t\u00e9 una gran import\u00e0ncia dins l'\u00e0mbit del turisme en alguns dels pa\u00efsos en qu\u00e8 habita, com un dels animals africans m\u00e9s c\u00e8lebres. les poblacions septentrionals tenen les ratlles m\u00e9s ben definides que les meridionals.\nquaga (e. q. quagga)\nzebra de burchell (e. q. burchellii)\nzebra de grant (e. q. boehmi)\nzebra de selous (e. q. borensis)\nzebra de chapman (e. q. chapmani)\nzebra de crawshay (e. q. crawshayi)\nla zebra de muntanya (equus zebra) \u00e9s una esp\u00e8cie que viu en grups petits i que, a difer\u00e8ncia de la zebra comuna, no s'agrupa en ramats. mesura uns 2,2 metres de longitud i 1-1,4 metres d'al\u00e7ada a l'espatlla. el seu pes \u00e9s d'entre 240 i 370 kg. t\u00e9 dues subesp\u00e8cies, una de les quals, e. z. zebra presenta dimorfisme sexual, en qu\u00e8 les femelles s\u00f3n m\u00e9s grosses que els mascles. viu en \u00e0rides zones muntanyoses.\nzebra de muntanya del cap (e. z. zebra)\nzebra de muntanya de hartmann (e. z. hartmannae)\n\n\n== filog\u00e8nesi ==\ndurant molt de temps es cregu\u00e9 que el primer avantpassat directe dels \u00e8quids actuals era hyracotherium, un petit perissod\u00e0ctil de l'eoc\u00e8 inferior i mitj\u00e0 de nord-am\u00e8rica i eur\u00e0sia, per\u00f2 actualment se'l classifica en la fam\u00edlia dels paleot\u00e8rids, avantpassats tant dels \u00e8quids com dels brontoteris. tenia una mida similar a la de les guineus, entre 250 i 450 mm d'al\u00e7ada, amb un cap i un coll relativament curts i una esquena arquejada. tenia quaranta-quatre dents, amb una f\u00f3rmula dental t\u00edpica d'un mam\u00edfer brostejador: tres incisives, una canina, quatre premolars i tres molars a cada banda del maxil\u00b7lar. utilitzava els queixals per a moldre les fulles toves i els fruits dels quals s'alimentava.\nquan el clima canvi\u00e0 i s'obriren els boscs a principis de l'oligoc\u00e8, comen\u00e7aren a apar\u00e8ixer planes d'herba i praderies. en resposta al canvi de l'ambient, els \u00e8quids tamb\u00e9 canviaren i desenvoluparen dents m\u00e9s robustes, augmentaren la mida del cos i les potes, convertint-se en animals m\u00e9s r\u00e0pids. el g\u00e8nere nord-americ\u00e0 mesohippus caminava sobre tres dits a cada pota; encara conservava el primer i el cinqu\u00e8 dit, per\u00f2 no els usava per caminar. el tercer dit era m\u00e9s fort i pesant que els altres. les seves potes llargues i esveltes permeten deduir que era un animal \u00e0gil i r\u00e0pid. una de les innovacions de mesohippus \u00e9s que tenia sis dents posteriors, una caracter\u00edstica que conservarien tots els \u00e8quids posteriors.\nal mioc\u00e8 tingu\u00e9 lloc la transici\u00f3 de les formes primitives d'\u00e8quids a les formes modernes. animals com ara parahippus, merychippus o hipparion continuaren l'evoluci\u00f3 cap a unes potes trid\u00e0ctiles. els \u00e8quids havien continuat augmentant de mida i ja tenien unes dimensions semblants a les d'un poni. aquesta tend\u00e8ncia es complet\u00e0 amb pliohippus, morfol\u00f2gicament molt similar als equus d'avui en dia i que durant molt de temps en fou considerat l'avantpassat directe. es tractava d'un velo\u00e7 animal d'estepes.\nplesippus era un \u00e8quid de la mida d'un cavall \u00e0rab originari de l'oest de nord-am\u00e8rica. a part de ser l'avantpassat prehist\u00f2ric m\u00e9s proper dels \u00e8quids actuals, aquest cavall del plioc\u00e8 destaca perqu\u00e8 fou el que emprengu\u00e9 l'expansi\u00f3 de nord-am\u00e8rica a eur\u00e0sia fa dos milions i mig d'anys. aquesta migraci\u00f3 seria finalment la salvaci\u00f3 dels \u00e8quids, car tots els cavalls americans s'extingiren fa aproximadament 11.000 anys juntament amb molts altres mam\u00edfers grossos. les causes d'aquesta extinci\u00f3 continuen sent objecte de debat, sobretot perqu\u00e8 desaparegueren de manera molt sobtada animals que havien sobreviscut durant milions d'anys. les possibilitats m\u00e9s citades inclouen el canvi clim\u00e0tic, una pand\u00e8mia, o la ca\u00e7a per part dels humans, possiblement acabats d'arribar.investigacions recents d'un grup de genetistes encap\u00e7alat per carles vil\u00e0 indiquen que les zebres se separaren del llinatge dels ases, els seus parents m\u00e9s propers, a la segona meitat del plioc\u00e8. l'evid\u00e8ncia del registre f\u00f2ssil permet determinar el moment en qu\u00e8 es produ\u00ed aquesta separaci\u00f3 de llinatges amb una major precisi\u00f3. el fet que nom\u00e9s s'hagin trobat f\u00f2ssils de zebres al continent afric\u00e0 implica que es produ\u00ed despr\u00e9s de l'arribada dels \u00e8quids nord-americans a eur\u00e0sia i \u00e0frica, \u00e9s a dir, no fa m\u00e9s de 2,6 milions d'anys. el f\u00f2ssil m\u00e9s antic classificat amb certesa com a pertanyent a una zebra \u00e9s un f\u00f2ssil de zebra de gr\u00e9vy descobert a turkana (kenya).\n\n\n== intents de domesticaci\u00f3 ==\ns'ha intentat entrenar zebres com a animals de muntura, car s\u00f3n m\u00e9s resistents a les malalties africanes que els cavalls. tanmateix, la majoria d'aquests intents fracassaren, a causa de la naturalesa m\u00e9s impredictible de les zebres i el seu car\u00e0cter nervi\u00f3s. per aquest motiu, es prefereixen zebroides, encreuaments entre qualsevol esp\u00e8cie de zebra i un cavall, poni o ase, a les zebres pures.\n\nel quart emperador mogol jahangir (r. 1605-1627) encarreg\u00e0 una pintura sobre zebres. en aquesta pintura, realitzada per ustad mansur, la zebra \u00e9s representada amb estreps. a anglaterra, el col\u00b7leccionista d'animals lord rothschild utilitzava sovint zebres per moure el seu carruatge. el 1907, rosendo ribeiro, el primer metge de nairobi (kenya), utilitzava una zebra de muntura per les visites a domicili. a mitjans de la d\u00e8cada del 1800, el governador george grey import\u00e0 zebres a nova zelanda de la seva antiga jurisdicci\u00f3 de sud-\u00e0frica, i les utilitz\u00e0 per moure el seu carruatge a la seva illa privada, l'illa de kawau.\nel capit\u00e0 horace hayes, a points of the horse (ca. 1899), compar\u00e0 la utilitat de les diferents esp\u00e8cies de zebra. hayes pos\u00e0 una sella i una brida a una zebra de muntanya en menys d'una hora, per\u00f2 no aconsegu\u00ed alimentar-la en els dos dies que la tingu\u00e9. remarc\u00e0 que el coll de la zebra era tant r\u00edgid i fort que no fou capa\u00e7 de tor\u00e7ar-lo en cap direcci\u00f3. tot i que li enseny\u00e0 a fer el que volia en una pista de circ, quan la treia fora era incapa\u00e7 de controlar-la. trob\u00e0 la zebra comuna f\u00e0cil de domar i la consider\u00e0 ideal per domesticar-la, car tamb\u00e9 \u00e9s immune a la picada de la mosca tse-tse. considerava la quaga f\u00e0cil de domesticar perqu\u00e8 era m\u00e9s forta, mansa i semblant als cavalls que les altres zebres.\n\n\n== refer\u00e8ncies ==\n\n\n== bibliografia ==\nkitchell jr., k. f. animals in the ancient world from a to z (en angl\u00e8s).  routledge, 2014. isbn 9781317577430. \n\nviccionari"