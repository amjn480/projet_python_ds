"kanada (engelska och franska: canada) \u00e4r ett land i nordamerika. kanada \u00e4r med en areal om 9,985 miljoner kvadratkilometer v\u00e4rldens n\u00e4st st\u00f6rsta land till ytan, efter ryssland. med en folkm\u00e4ngd p\u00e5 omkring 37 miljoner \u00e4r det ett av v\u00e4rldens mest glesbefolkade l\u00e4nder.\nkanada gr\u00e4nsar till stilla havet i v\u00e4ster och till atlanten i \u00f6ster och har landgr\u00e4ns mot usa i v\u00e4ster och s\u00f6der. i nord\u00f6st g\u00e5r havsgr\u00e4nsen till gr\u00f6nland med endast n\u00e5gra mils avst\u00e5nd mellan landmassorna p\u00e5 det n\u00e4rmaste st\u00e4llet. i \u00f6ster har kanada en havsgr\u00e4ns mot den mindre franska \u00f6gruppen saint-pierre och miquelon. norra kanada str\u00e4cker sig n\u00e4stan \u00e4nda upp till nordpolen och utg\u00f6r en del av arktis. \nkanada bestod ursprungligen av franska och brittiska kolonier. kanada \u00e4r en f\u00f6rbundsstat som best\u00e5r av tio provinser och tre territorier. genom british north america act 1867 blev kanada en sj\u00e4lvstyrande dominion inom det brittiska imperiet och \u00e4r, om \u00e4n formellt sj\u00e4lvst\u00e4ndigt fr\u00e5n storbritannien, fortfarande ett samv\u00e4ldesrike. i huvudstaden ottawa i ontario finns kanadas parlament. kanadas generalguvern\u00f6r, som \u00e4r monarkens st\u00e4llf\u00f6retr\u00e4dare i landet, premi\u00e4rministern och oppositionsledaren har alla ett residens i ottawa. landet tillh\u00f6r de stater som grundade f\u00f6renta nationerna (fn), brittiska samv\u00e4ldet och organisation internationale de la francophonie samt kallar sig ett tv\u00e5spr\u00e5kigt och m\u00e5ngkulturellt land.\nmajoritetsspr\u00e5ket \u00e4r engelska, som \u00e4r det dominerande spr\u00e5ket i ontario, newfoundland och labrador, nova scotia, prince edward island, saskatchewan, alberta, british columbia, manitoba, yukon och northwest territories. franska \u00e4r det dominerande spr\u00e5ket i qu\u00e9bec men talas \u00e4ven i new brunswick, ontario, nova scotia, prince edward island och manitoba. i new brunswick, som \u00e4r tv\u00e5spr\u00e5kigt p\u00e5 provinsniv\u00e5, \u00e4r ungef\u00e4r 33 procent av befolkningen fransktalande. \u00e4ven i ontario finns en stor fransktalande minoritet (fler \u00e4n 500 000 personer), och \u00e4ven om provinsen inte officiellt \u00e4r tv\u00e5spr\u00e5kig s\u00e5 har den fransktalande minoriteten omfattande r\u00e4ttigheter till skydd f\u00f6r sitt spr\u00e5k. i nunavut i norr \u00e4r inuktitut det mest talade spr\u00e5ket, och d\u00e4r har inuktitut ocks\u00e5 status som officiellt spr\u00e5k.\nkanada \u00e4r ett industrialiserat och h\u00f6gteknologiskt land med stora naturresurser och h\u00f6g levnadsstandard. med sin rikliga tillg\u00e5ng p\u00e5 fossila br\u00e4nslen, k\u00e4rnenergi och vattenkraft \u00e4r kanada en nettoexport\u00f6r av energi. landets diversifierade ekonomi \u00e4r starkt beroende av naturtillg\u00e5ngarna och handeln med i f\u00f6rsta hand usa, ett grannland man haft en l\u00e5ng och komplicerad relation till. \nmotorfordon fr\u00e5n kanada b\u00e4r nationalitetsbeteckningen cdn.\n\n\n== historia ==\n\nenligt traditionerna hos kanadas ursprungsbefolkning har m\u00e4nniskan bott i det som idag \u00e4r kanada sedan tidernas begynnelse. enligt arkeologiska vittnesb\u00f6rd har kanada varit bebott i \u00e5tminstone 10 000 \u00e5r. omkring \u00e5r 1000 gjorde vikingar (bland andra leif eriksson) ett antal resor \u00f6ver atlanten till kanada och vid l'anse aux meadows finns fortfarande sp\u00e5r efter en bos\u00e4ttning.\nde f\u00f6rsta brittiska anspr\u00e5ken i nordamerika h\u00e4rstammar fr\u00e5n 1497 d\u00e5 john cabot n\u00e5dde vad han kallade \u201dnewfoundland\u201d. det \u00e4r idag oklart om det land han fann motsvaras av dagens newfoundland och labrador, nova scotia eller maine. franska anspr\u00e5k h\u00e4rstammar fr\u00e5n uppt\u00e4cktsresorna gjorda av jacques cartier fram till 1534 och samuel de champlain fr\u00e5n 1603. varken cabots eller cartiers ansatser ledde till n\u00e5gra permanenta bos\u00e4ttningar.\n\u00e5r 1604 blev n\u00e5gra franska bos\u00e4ttare de f\u00f6rsta europ\u00e9erna som permanent slog sig ned i kanada. efter motg\u00e5ngar den f\u00f6rsta vintern p\u00e5 saint croix\u00f6n slog de sig ned i port-royal (dagens annapolis valley) i nova scotia, men \u00f6vergav \u00e4ven denna bos\u00e4ttning 1608 f\u00f6r att ist\u00e4llet grunda det som skulle komma att bli staden qu\u00e9bec. de \u00e4ttlingar till tidiga bos\u00e4ttare som idag lever i akadien h\u00e4rstammar fr\u00e5n en senare generation bos\u00e4ttare. fransm\u00e4nnen kallade sina kolonier i nordamerika, f\u00f6rutom dagens kanada \u00e4ven louisiana i usa, f\u00f6r nya frankrike. \nbrittiska kolonier i nordamerika etablerades l\u00e4ngs med usa:s \u00f6stkust och kring hudson bay i norra kanada. de franska och brittiska kolonierna v\u00e4xte och mellan 1689 och 1763 p\u00e5gick en kamp mellan l\u00e4nderna om kontrollen \u00f6ver nordamerika, en kamp som intensifierades av krigen i europa mellan de b\u00e5da stormakterna. frankrike f\u00f6rlorade steg f\u00f6r steg sina territorier till britterna: f\u00f6rst nova scotia genom f\u00f6rdraget i utrecht 1713 och sedan \u00e5terstoden av sina nordamerikanska besittningar genom f\u00f6rdraget i paris 1763.\nunder och efter amerikanska revolutionen flydde uppskattningsvis 70 000 lojalister fr\u00e5n de segrande amerikanska delstaterna. omkring 50 000 av dessa slog sig ned i brittiska nordamerika som d\u00e5 bestod av newfoundland, nova scotia, provinsen qu\u00e9bec och prince edward island (grundad 1769). 1784 skapade man den nya kolonin new brunswick f\u00f6r att ge plats \u00e5t lojalisterna. genom constitutional act of 1791 delade storbritannien upp provinsen qu\u00e9bec i \u00f6vre kanada och nedre kanada.\nusa inledde 1812 \u00e5rs krig genom att attackera brittiska trupper i kanada, i ett f\u00f6rs\u00f6k att g\u00f6ra slut p\u00e5 det brittiska inflytandet i nordamerika, och i synnerhet de brittiska attackerna mot handelsfartyg p\u00e5 atlanten. i slaget vid york i april 1813 br\u00e4nde amerikanska trupper dagens toronto. brittisk-kanadensiska trupper h\u00e4mnades genom att br\u00e4nna ned huvudstaden washington efter ett \u00f6verraskningsanfall i augusti f\u00f6ljande \u00e5r, men pressades sedan tillbaka vid slagen vid pittsburgh, baltimore och new orleans. kriget slutade med f\u00f6rdraget i ghent i december 1814. f\u00f6rst sedan frankrike f\u00f6rlorat de krig napoleon ledde b\u00f6rjade massinvandringen till kanada ta fart igen.\ngenom act of union 1840 slogs \u00f6vre och nedre kanada ihop till en provins, vilket storbritannien hoppades skulle assimilera den franska befolkningen. sedan britterna kommit \u00f6verens med usa om gr\u00e4nsdragningen l\u00e4ngs med den 49:e breddgraden (oregonf\u00f6rdraget) grundade storbritannien kolonierna british columbia 1848 och vancouver\u00f6n f\u00f6ljande \u00e5r. kanadas \u00f6stra och v\u00e4stra delar var d\u00e5 \u00e4nnu delat av rupert's land som kontrollerades av hudson's bay company. i slutet av 1850-talet inledde politikerna i kanada en serie expeditioner avsedda att ta kontroll \u00f6ver detta stora omr\u00e5de.\n\u00e5ren 1864 och 1866 h\u00f6ll brittiska politiker i nordamerika, med john a. macdonald i t\u00e4ten, tre konferenser f\u00f6r att skapa en federal union. den 1 juli 1867 beviljade det brittiska parlamentet tre av sina kolonier \u2013 kanada, nova scotia och new brunswick \u2013 en egen f\u00f6rfattning, british north america act, och d\u00e4rmed bildades den kanadensiska konfederationen. inom kort hade de \u00e5terst\u00e5ende provinserna och territorierna g\u00e5tt med i konfederationen. 1880 hade kanada f\u00e5tt sina nuvarande gr\u00e4nser, s\u00e5 n\u00e4r som p\u00e5 dominionen newfoundland som gick med 1949. alberta och saskatchewan fick dock status som provinser f\u00f6rst 1905.\n\u00e5r 1919 blev kanada medlem i nationernas f\u00f6rbund och genom balfourdeklarationen 1926 p\u00e5 den brittiska imperiekonferensen fick kanada till slut r\u00e4tten att driva sin egen utrikespolitik f\u00f6r att f\u00f6ljande \u00e5r skicka sin f\u00f6rsta ambassad\u00f6r till usa. genom westminsterstatuten (1931) fick belfourdeklarationen laga kraft och sedan dess kan inte det brittiska parlamentet stifta lagar med jurisdiktion i kanada utan landets samtycke. kanadensiskt medborgarskap inf\u00f6rdes 1947 och sedan 1949 kan man i kanada inte l\u00e4ngre \u00f6verklaga \u00e4renden till det brittiska kronr\u00e5det. r\u00e4tten att \u00e4ndra kanadas f\u00f6rfattning l\u00e5g hos det brittiska parlamentet \u00e4nda till dess canada act 1982 till slut \u00f6verf\u00f6rde \u00e4ven den r\u00e4tten till kanada.\nquebecs sj\u00e4lvst\u00e4ndighetsr\u00f6relse har drivit igenom tv\u00e5 folkomr\u00f6stningar (1980 och 1995) om sj\u00e4lvst\u00e4ndighet eller autonomi f\u00f6r provinsen, men utan att lyckas vinna tillr\u00e4ckligt st\u00f6d. 1997 beslutade kanadas h\u00f6gsta domstol att ensidigt uttr\u00e4de inte var f\u00f6rfattningsenligt.\n\n\n== geografi ==\nkanada gr\u00e4nsar i s\u00f6der mot usa l\u00e4ngs med 49:e breddgraden, stora sj\u00f6arna och saint lawrencedalen. i v\u00e4st gr\u00e4nsar kanada mot usa:s 49:e delstat, exklaven alaska, l\u00e4ngs med 141:a l\u00e4ngdgraden, alexanderarkipelagen och kustbergen. atlantprovinserna i \u00f6ster har sj\u00f6gr\u00e4nser mot gr\u00f6nland l\u00e4ngs med davis sund och labradorhavet samt mot den franska besittningen saint-pierre-et-miquelon.\nkanada gr\u00e4nsar mot tre hav: atlanten, norra ishavet och stilla havet (d\u00e4rav mottot a mari usque ad mare, \u2019fr\u00e5n hav till hav\u2019). sedan 1925 g\u00f6r kanada anspr\u00e5k p\u00e5 arktis upp till nordpolen fr\u00e5n 60 till 141 grader v\u00e4stlig l\u00e4ngd \u2013 ett anspr\u00e5k som inte \u00e4r allm\u00e4nt erk\u00e4nt. den nordligaste bebyggelsen i kanada \u2013 och i v\u00e4rlden \u2013 \u00e4r canadian forces station alert vid 82,5 grader nordlig bredd p\u00e5 ellesmere\u00f6n, 834 kilometer fr\u00e5n nordpolen.\nden magnetiska nordpolen ligger p\u00e5 kanadensiskt territorium, \u00e4ven om den l\u00e5ngsamt f\u00f6rflyttar sig mot sibirien.\n\nkanada \u00e4r v\u00e4rldens n\u00e4st st\u00f6rsta land efter ryssland \u2013 22 g\u00e5nger st\u00f6rre \u00e4n sverige. en betydande del av detta territorium ligger dock norr om tr\u00e4dgr\u00e4nsen och vad g\u00e4ller odlingsbar mark \u00e4r landet \"bara\" det fj\u00e4rde i v\u00e4rlden (efter ryssland, kina och usa). av samma anledning \u00e4r kanada med sina 32 miljoner inv\u00e5nare ett av v\u00e4rldens mest glesbefolkade l\u00e4nder med bara 3,5 inv\u00e5nare per kvadratkilometer. kanada \u00e4r n\u00e5got st\u00f6rre \u00e4n usa, men har bara omkring tio procent av dess folkm\u00e4ngd.\nkanada mest t\u00e4tbefolkade omr\u00e5de \u00e4r qu\u00e9bec\u2013windsor-korridoren l\u00e4ngs med saint lawrencefloden och ontariosj\u00f6n i syd\u00f6stra kanada. st\u00f6rre delen av kanada norr om detta omr\u00e5de upptas av kanadensiska sk\u00f6lden, v\u00e4rldens \u00e4ldsta berg som str\u00e4cker sig runt hudson bay \u2013 fr\u00e5n stora bj\u00f6rnsj\u00f6n i nordv\u00e4stterritorierna v\u00e4ster och bortom labradorhalv\u00f6n i \u00f6ster. den mineralrika sk\u00f6lden skrapades ren fr\u00e5n den mesta jorden under den senaste istiden och dess m\u00e5nga veck rymmer 60 procent av alla v\u00e4rldens sj\u00f6ar och m\u00e5nga stora floder. kanada har v\u00e4rldens st\u00f6rsta s\u00f6tvattensf\u00f6rr\u00e5d; bara i ontario finns \u00f6ver en miljon insj\u00f6ar.\nnewfoundland, nordamerikas \u00f6stligaste \u00f6 (f\u00f6rutom gr\u00f6nland), ligger utanf\u00f6r saint lawrenceviken som \u00e4r v\u00e4rldens st\u00f6rsta estuarium. mellan new brunswick och nova scotia ligger fundybukten med v\u00e4rldens h\u00f6gsta tidvatten. precis norr d\u00e4rom ligger landets minsta provins, prince edward island.\n\nv\u00e4ster om ontario breder den kanadensiska pr\u00e4rien ut sig mot klippiga bergen som avskiljer british columbia fr\u00e5n \u00f6vriga landet. i norr \u00f6verg\u00e5r vegetationen fr\u00e5n barrskog (tajga) och tr\u00e4dl\u00f6s terr\u00e4ng (tundra) till det utpr\u00e4glade polarklimatet bland kanadas arktiska \u00f6ar l\u00e4ngst i norr \u2013 n\u00e5gra av dem h\u00f6r till de st\u00f6rsta \u00f6arna i v\u00e4rlden. i syd\u00f6stra kanada finns blandad l\u00f6vskog som ek, valn\u00f6t och hickory. kanadas karakt\u00e4rstr\u00e4d \u00e4r sockerl\u00f6nnen som ger l\u00f6nnsirap (dess l\u00f6v \u00e4r nationalsymbol). \nlandets h\u00f6gsta topp \u00e4r mount logan (5 951 m).i norr kan vintertemperaturen sjunka till minus 50 celsiusgrader, men i kustregionerna, i synnerhet british columbia, \u00e4r vintrarna betydligt mildare. sommartid ligger medeltemperaturen p\u00e5 omkring tjugo celsiusgrader i de \u00f6stra och v\u00e4stra kustregionerna och omkring trettio i de centrala delarna.\n\n\n== styre och politik ==\n\n\n=== statsskick ===\nkanada \u00e4r en f\u00f6rbundsstat och konstitutionell monarki (samv\u00e4ldesrike). kanadas statschef \u00e4r alltid samma person som \u00e4r storbritanniens monark, sedan 2022 kung charles iii. formellt utser monarken kanadas generalguvern\u00f6r, som \u00e4r monarkens personliga representant i kanada, p\u00e5 inr\u00e5dan av kanadas premi\u00e4rminister. generalguvern\u00f6ren utf\u00f6r l\u00f6pande statschefsuppgifter som att ta emot utl\u00e4ndska dignit\u00e4rer, underteckna officiella statshandlingar, formellt uppl\u00f6sa parlamentet inf\u00f6r val och s\u00e5 vidare. generalguvern\u00f6ren \u00e4r vanligen en opolitisk retr\u00e4ttpost som i allm\u00e4nhet innehas av en pensionerad kanadensisk politiker eller n\u00e5gon annan framst\u00e5ende kanadensare. generalguvern\u00f6ren \u00e4r formellt \u00e4ven h\u00f6gste bef\u00e4lhavare \u00f6ver landets v\u00e4pnade styrkor.\nkanadas f\u00f6rfattning utg\u00f6r landets konstitutionella ramverk och best\u00e5r b\u00e5de av en textsamling och oskrivna traditioner och konventioner som h\u00e4rr\u00f6r fr\u00e5n storbritannien (se westminstermodellen). i november 1981 tr\u00e4ffades provinsernas regeringschefer f\u00f6r att anta en ny f\u00f6rfattning. qu\u00e9bec v\u00e4grade dock underteckna avtalet vilket f\u00f6rsatte landet i en konstitutionell kris som fortfarande inte f\u00e5tt en formell l\u00f6sning.\nkanadas premi\u00e4rminister utses formellt av generalguvern\u00f6ren, men posten innehas alltid av den partiledare som kan uppb\u00e5da en majoritet i parlamentets underhus. det \u00e4r premi\u00e4rministern som har den verkliga makten. regeringen brukar best\u00e5 av partif\u00f6retr\u00e4dare fr\u00e5n parlamentets b\u00e5da kamrar, \u00e4ven om flertalet kommer fr\u00e5n underhuset. regeringsledam\u00f6terna sv\u00e4rs in i kronr\u00e5det (privy council of canada). premi\u00e4rministern kan ocks\u00e5 utse ledande \u00e4mbetsm\u00e4n.\nden lagstiftande f\u00f6rsamlingen best\u00e5r av tv\u00e5 kamrar: det valbara underhuset och senaten vars ledam\u00f6ter utn\u00e4mns. varje ledamot av underhuset v\u00e4ljs genom enkel majoritet i enmansvalkretsar (kallade \"ridings\"). allm\u00e4nna val utlyses av generalguvern\u00f6ren p\u00e5 anmodan av premi\u00e4rministern och m\u00e5ste h\u00e5llas \u00e5tminstone vart femte \u00e5r. medlemmarna i senaten v\u00e4ljs av premi\u00e4rministern p\u00e5 regional basis och tills\u00e4tts formellt av generalguvern\u00f6ren. de \u00e4r ledam\u00f6ter tills de blir 75 \u00e5r gamla.\n\n\n==== valsystem ====\nvalsystemet till det kanadensiska parlamentet \u00e4r enligt principen f\u00f6r enmansvalkretsar och enkel (relativ) majoritet, \u00e4ven kallat \"first past the post\".\n\n\n=== politik ===\n\nkanada har fyra stora partier. det parti som oftast varit i regeringsst\u00e4llning \u00e4r det socialliberala kanadas liberala parti (liberal party of canada, parti lib\u00e9ral du canada), senast fr\u00e5n 1993 till 2006 under premi\u00e4rministrarna jean chr\u00e9tien och paul martin. det enda \u00f6vriga parti som hade bildat regering fram till dess var det nu uppl\u00f6sta mittenh\u00f6gerpartiet kanadas progressiva konservativa parti (progressive conservative party of canada, parti progressiste-conservateur du canada) och dess konservativa f\u00f6reg\u00e5ngare som dominerade den politiska scenen under 1800-talet.\ni december 2003 gick de progressiva-konservativa samman med canadian alliance/alliance canadienne och bildade kanadas konservativa parti (conservative party of canada, parti conservateur du canada). i februari 2006 bildade detta parti en minoritetsregering under premi\u00e4rminister stephen harper.\ndet st\u00f6rsta v\u00e4nsterpartiet \u00e4r nya demokratiska partiet (new democratic party of canada, nouveau parti d\u00e9mocratique). bloc qu\u00e9b\u00e9cois arbetar f\u00f6r qu\u00e9becs sj\u00e4lvst\u00e4ndighet och har de flesta av provinsens platser i underhuset. det finns m\u00e5nga mindre partier i kanada utan representation i parlamentet. det st\u00f6rsta bland dessa \u00e4r kanadas gr\u00f6na parti (green party of canada, parti vert du canada).\nefter nio \u00e5r av konservativt styre segrade liberala partiet vid 2015 \u00e5rs kanadensiska parlamentsval. vid valen, h\u00e5llna 19 oktober, gick partiet starkt fram\u00e5t och er\u00f6vrade 184 av de totalt 338 platserna i kanadas underhus. partiledaren justin trudeau tilltr\u00e4dde d\u00e4refter som ny kanadensisk premi\u00e4rminister. vid valen gavs provinsen qu\u00e9bec extra stort intresse, inte minst genom det faktum att trudeau, npd:s partiledare tom mulcair och bq:s dito gilles duceppe st\u00e4llde upp som parlamentskandidater i angr\u00e4nsande valkretsar p\u00e5 den \u00f6stra delen av montr\u00e9al-\u00f6n.premi\u00e4rminister justin trudeaus parti liberalerna vann parlamentsvalet i september 2021. liberalerna fick 158 mandat. det kr\u00e4vdes 170 mandat f\u00f6r att kunna bilda en majoritetsregering. det ledande oppositionspartiet, konservativa partiet, fick 119 mandat. justin trudeau, son till den l\u00e5ngvarige liberala premi\u00e4rministern pierre trudeau, fortsatte som kanadas premi\u00e4rminister. \n\n\n=== r\u00e4ttsv\u00e4sende ===\nr\u00e4ttsv\u00e4sendet i kanada har stor betydelse f\u00f6r uttolkning av lagarna och har ocks\u00e5 makten att uppl\u00f6sa lagar som strider mot f\u00f6rfattningen. regeringen tills\u00e4tter alla domare p\u00e5 federal niv\u00e5 och domare till h\u00f6gre instanser p\u00e5 provinsiell och territoriell niv\u00e5. domarna i kanadas h\u00f6gsta domstol (supreme court of canada/cour supr\u00eame du canada), landets h\u00f6gsta juridiska instans, tills\u00e4tts direkt av regeringen medan domare i h\u00f6gsta domstolen och appellationsdomstolen v\u00e4ljs och tills\u00e4tts av regeringen efter konsultation med frist\u00e5ende tj\u00e4nstem\u00e4n. domarna p\u00e5 l\u00e4gre provinsiell och territoriell niv\u00e5 tills\u00e4tts av provinsernas och territoriernas respektive regeringar. \nengelsk r\u00e4ttstradition, s\u00e5 kallad common law, praktiseras i alla provinser i kanada utom i qu\u00e9bec d\u00e4r civil law dominerar. kanadas motsvarighet till brottsbalken \u00e4r ett federalt ansvarsomr\u00e5de och appliceras enhetligt \u00f6ver hela landet.\n\n\n==== polisv\u00e4sende ====\n\nuppr\u00e4tth\u00e5llandet av lagen \u00e4r ett provinsiellt ansvar, men de flesta provinser har delegerat polisi\u00e4ra uppgifter till kanadas ridande polis (engelska: royal canadian mounted police, rcmp, franska: gendarmerie royale du canada, grc), som \u00e4r n\u00e5got av en nationalsymbol.\npolisen i kanada \u00e4r i princip organiserad p\u00e5 tre niv\u00e5er: federal polis, provinspolis och lokal polis. d\u00e5 den kungliga ridande polisen genom avtal \u00f6vertagit ansvaret f\u00f6r s\u00e5v\u00e4l provinspolis som lokal polis i stora delar av landet, har kanada en ovanligt enhetlig polisorganisation f\u00f6r en f\u00f6rbundsstat. det \u00e4r bara i ontario och qu\u00e9bec som det finns ett fullt utbyggt system med provinspolis och lokala polisk\u00e5rer.\n\n\n=== utrikespolitik ===\nkanada har av s\u00e5v\u00e4l geografiska som historiska sk\u00e4l ett n\u00e4ra f\u00f6rh\u00e5llande till usa och l\u00e4nderna \u00e4r sedan l\u00e4nge varandras st\u00f6rsta handelspartner. l\u00e4nderna delar v\u00e4rldens l\u00e4ngsta of\u00f6rsvarade gr\u00e4ns och samarbetar i milit\u00e4ra \u00f6vningar. av historiska sk\u00e4l har \u00e4ven kanada en speciell relation till storbritannien som fortfarande betraktas som \u201dmoderlandet\u201d.\nunder 1900-talet har kanada f\u00f6respr\u00e5kat multilateralism och f\u00f6rs\u00f6kt finna en medlande position i konflikter mellan b\u00e5de stora och sm\u00e5 nationer. under suezkrisen d\u00e4mpade lester b. pearson exempelvis sp\u00e4nningen genom att lansera id\u00e9n om fn:s fredsbevarande styrkor, vilket han 1957 mottog nobels fredspris f\u00f6r. kanada bidrar idag med st\u00f6rre fredsbevarande styrkor \u00e4n resten av v\u00e4rlden tillsammans och man \u00e4r involverad i mer \u00e4n 40 olika uppdrag och har p\u00e5 n\u00e5got vis deltagit i alla fn:s insatser.\nkanada \u00e4r medlem i fn, samv\u00e4ldet, la francophonie, oas, nato, oecd, nafta, v\u00e4rldshandelsorganisationen och apec.\n\n\n=== milit\u00e4r ===\nkanada milit\u00e4r bestod \u00e5r 2011 av cirka 115 000 man, varav omkring 68 000 regulj\u00e4ra trupper och 26 000 reserver (primary reserve). kanadas v\u00e4pnade styrkor (canadian armed forces/forces arm\u00e9es canadiennes) best\u00e5r av tre f\u00f6rsvarsgrenar: arm\u00e9n (canadian army/arm\u00e9e canadienne), flottan (royal canadian navy/marine royale canadienne) samt flygvapnet (royal canadian air force/aviation royale canadienne). efter att ha f\u00f6renats p\u00e5 1960-talet f\u00f6rlorade de olika f\u00f6rsvarsgrenarna sina tidigare titlar men dessa \u00e5tertogs \u00e5r 2011. tillsammans f\u00f6rfogar man \u00f6ver ca 2 500 pansarfordon, 33 stridsfartyg och 140 stridsflygplan.\nbudget\u00e5ret 2004\u20132005 omfattade milit\u00e4rbudgeten 14 miljarder dollar men regeringen avsatte samtidigt ytterligare 12 miljarder under en fem\u00e5rsperiod och budget\u00e5ret 2008-2009 l\u00e5g f\u00f6rsvarsbudgeten p\u00e5 18,9 miljarder dollar. i \u00f6kningen ligger b\u00e5de ny utrustning, till exempel lastbilar, stridsvagnar, transportflyg, helikoptrar och fartyg, men ocks\u00e5 en \u00f6kning av numer\u00e4ren och m\u00e5let \u00e4r 13 000 fler soldater i regulj\u00e4ra f\u00f6rband och 10 000 fler soldater i reservf\u00f6rband.\nkanada har deltagit i flera av de st\u00f6rre krigen under 1900-talet, bland annat f\u00f6rsta, andra v\u00e4rldskriget, koreakriget, gulfkriget samt kriget i afghanistan. kanada har ocks\u00e5 under seklets andra h\u00e4lft aktivt bidragit med trupp till 42 av fn:s fredsbevarande insatser och man deltar nu i insatser p\u00e5 haiti och i kosovo. sedan 1959 har kanada och usa uppr\u00e4tth\u00e5llit ett bilateralt luftf\u00f6rsvarskommando, north american aerospace defense command (norad). vid alla st\u00f6rre katastrofer under de senaste \u00e5ren har kanada bidragit med trupper, bland annat genom disaster assistance response team (dart).\n\n\n=== provinser och territorier ===\n\nkanada best\u00e5r av tio provinser och tre territorier, d\u00e4r de f\u00f6rra har en h\u00f6gre grad av autonomi \u00e4n de senare som finns i landets glesbefolkade norra delar. b\u00e5de provinserna och territorierna har egna enkammarparlament och egna provinsiella flaggor och symboler.\nbland vissa grupper i kanada och p\u00e5 turks och caicos\u00f6arna, en brittisk koloni i karibien, efterstr\u00e4var man att \u00f6gruppen ska upptas i den kanadensiska federationen.\n\n\n==== provinserna ====\ndet kanadensiska v\u00e4lf\u00e4rdsprogrammet ankommer p\u00e5 provinserna. kostnaderna f\u00f6r sjukv\u00e5rd, utbildning och s\u00e5 vidare \u00f6verstiger den federala budgeten \u2013 ett unikt f\u00f6rh\u00e5llande. den federala regeringen kan utf\u00e4rda direktiv som provinserna har r\u00e4tt att reglera bort, n\u00e5got som dock s\u00e4llan sker i praktiken. en skatteutj\u00e4mningspolitik kanaliserar federala medel fr\u00e5n de rikare provinserna \u2013 ontario och alberta \u2013 till de fattigare. programmet omfattar omkring tio miljarder kanadensiska dollar varav sju miljarder g\u00e5r till qu\u00e9bec.\ni varje provins finns en lagstiftande f\u00f6rsamling liknande det federala underhuset som leds av en provinsiell premi\u00e4rminister som v\u00e4ljs p\u00e5 samma vis som sin nationella motsvarighet. i provinserna representeras den brittiske monarken av en viceguvern\u00f6r som liksom generalguvern\u00f6ren tills\u00e4tts efter rekommendationer fr\u00e5n kanadas premi\u00e4rminister, \u00e4ven om denne p\u00e5 senare tid i allt h\u00f6gre grad f\u00f6rst konsulterat provinsregeringarna.\ni de flesta provinser finns motsvarigheter till de tre stora nationella partierna, fast\u00e4n de provinsiella partierna inte alltid \u00e4r formellt knutna till sina nationella moderpartier. i n\u00e5gra provinser finns partier med rent regionala program, som saskatchewan party. det politiska klimatet i qu\u00e9bec skiljer sig fr\u00e5n de \u00f6vriga provinserna: politiskt domineras politiken i qu\u00e9bec av polariseringen mellan separatisterna, parti qu\u00e9b\u00e9cois, och federalisterna, parti lib\u00e9ral du qu\u00e9bec.\n\n\n==== territorierna ====\nterritoriernas politiska r\u00e4ttigheter finns inte inskrivna i f\u00f6rfattningen och dessa \u00e4r d\u00e4rf\u00f6r mindre omfattande \u00e4n provinsernas. territorierna bildades p\u00e5 initiativ av den federala regeringen och ist\u00e4llet f\u00f6r en viceguvern\u00f6r som lyder direkt under den brittiske monarken, tills\u00e4tter den federala regeringen en kommissarie som sin lokale representant. med undantag f\u00f6r yukon, som har ett system liknande det i provinserna, representerar ledam\u00f6terna i territoriernas enkammarparlament inte politiska partier utan fattar beslut genom konsensus. premi\u00e4rministern v\u00e4ljs av parlamentsledam\u00f6terna.\n\n\n== ekonomi ==\nkanada \u00e4r idag ett h\u00f6gteknologiskt samh\u00e4lle som liknar usa:s marknadsorienterade ekonomi med samma produktionsmodell och h\u00f6ga levnadsstandard. under det f\u00f6rra seklet utvecklades kanada snabbt sin tillverkningsindustri, gruvdrift och servicesektor och har f\u00f6rvandlats fr\u00e5n en i princip agrar ekonomi till en i f\u00f6rsta hand industrialiserad ekonomi.\nkanada har l\u00e4nge fr\u00e4mst producerat r\u00e5varor och levt p\u00e5 jorden, skogen och malmen, men nu betyder industrin alltmer. landet \u00e4r en av v\u00e4rldens fr\u00e4msta export\u00f6rer av vete (fr\u00e5n pr\u00e4riestaterna) och har betydande boskapssk\u00f6tsel som k\u00f6ttdjur p\u00e5 pr\u00e4rien, mj\u00f6lkdjur i de folkrika syd\u00f6stra delarna. som fiskenation \u00e4r landet framst\u00e5ende, bland annat f\u00e5ngas torsk och sill i nordatlanten och lax vid stillahavskusten. kanada \u00e4r ocks\u00e5 en ledande producent av tidningspapper och pappersmassa. det finns v\u00e4ldiga, \u00e4nnu oexploaterade mineraltillg\u00e5ngar och gruvindustrin \u00e4r i stark tillv\u00e4xt (j\u00e4rnmalm, nickel, zink, silver, koppar, molybden m.m.).\nsedan 1940-talet utvinns olja och naturgas mitt i jordbruksbygden p\u00e5 pr\u00e4rien; calgary i alberta \u00e4r oljeindustrins h\u00f6gborg. industrin i \u00f6stra och v\u00e4stra kanada f\u00f6r\u00e4dlar jordens och skogens produkter. storstadsomr\u00e5dena i syd\u00f6st har m\u00e5ngsidig produktion, bland annat verkstadsindustri (bilar, flygplan). ett v\u00e4l utbyggt n\u00e4t av motorv\u00e4gar och j\u00e4rnv\u00e4gar f\u00f6renar de urbaniserade delarna i s\u00f6dra och mellersta kanada. landets f\u00f6rsta transkontinentala j\u00e4rnv\u00e4g \u00f6ver klippiga bergen till vancouver blev klar 1885. flyget \u00e4r ett viktigt transportmedel.l\u00e4ngs med \u00f6stkusten finns stora gasfyndigheter, som, tillsammans med en rad andra naturresurser v\u00e4sterut, g\u00f6r kanada sj\u00e4lvf\u00f6rs\u00f6rjande p\u00e5 energi. genom frihandelsavtalet med usa 1989 (fta) och det nordamerikanska handelsavtalet 1994 (nafta) v\u00e4xte den kanadensiska handeln och ekonomin dramatiskt. sedan 2001 har kanada framg\u00e5ngsrikt lyckats undvika den ekonomiska sn\u00e5lbl\u00e5st som drabbat stora delar av \u00f6vriga v\u00e4rlden och kanada kan idag uppvisa den starkaste ekonomin inom g8-gruppen.\np\u00e5 l\u00e5ngsikt st\u00e5r kanada inf\u00f6r tv\u00e5 st\u00f6rre problem: den konstitutionella kris som separatister i qu\u00e9bec orsakar och som, \u00e5tminstone nominellt, hotar landets stabilitet. flera tecken tyder dock p\u00e5 att den v\u00e4xande ekonomin och v\u00e4lf\u00e4rden g\u00f6r att sj\u00e4lvst\u00e4ndighetsstr\u00e4vandena i qu\u00e9bec avtar. ett annat allvarligt problem har varit det utfl\u00f6de av h\u00f6gutbildade kanadensare (\u201dbrain drain\u201d) som lockats till usa av h\u00f6gre l\u00f6ner, l\u00e4gre skatter och tillg\u00e5ngen till h\u00f6gteknologisk forskning. somliga tecken tyder dock p\u00e5 att den v\u00e5g av utflyttning avtar p\u00e5 grund av kostsamma sjukf\u00f6rs\u00e4kringar i usa och ett mer effektivt sjukv\u00e5rdssystem i kanada. ett fl\u00f6de av h\u00f6gutbildade i motsatt riktning \u2013 fr\u00e5n utvecklingsl\u00e4nder till kanada \u2013 har den senaste tiden lett till en offentlig debatt.\n\n\n=== kommunikationer ===\nkanada \u00e4r ett stort land med de urbana delarna i syd. v\u00e4gn\u00e4tet \u00e4r \u00f6verlag v\u00e4l utbyggt och asfalterat. j\u00e4rnv\u00e4gsn\u00e4tet \u00e4gs i huvudsak av canadian national railway/compagnie des chemins de fer nationaux du canada (cn) och canadian pacific railway/chemin de fer canadien pacifique (cp eller cpr) och trafikeras fr\u00e4mst av dessa samt av det stats\u00e4gda passagerart\u00e5gbolaget via rail.\nl\u00e4ngs med hela s\u00f6dra kanada l\u00f6per trans-canada highway/route transcanadienne (tch, \u201dtrans-canada\u201d, \u201dt-can\u201d eller \u201dthe one\u201d) som \u00e4r en huvudv\u00e4g som f\u00f6rbinder \u00f6st- och v\u00e4stkusten och \u00e4r en viktig l\u00e4nk f\u00f6r transporter.\nair canada \u00e4r kanadas st\u00f6rsta flygbolag och var f\u00f6re 1989 statligt \u00e4gt.\n\n\n== demografi ==\n\ndemonymen f\u00f6r personer fr\u00e5n kanada \u00e4r kanadensare, men \u201dkanadick\u201d (plural: kanadicker) anv\u00e4nds i svenskfinland; i sverige anv\u00e4nds den senare ben\u00e4mningen i sk\u00e4mtsamma sammanhang.\nenligt folkr\u00e4kningen som gjordes 2001 hade kanada 30 007 094 inv\u00e5nare och i oktober 2005 uppskattades antalet inv\u00e5nare till 32,3 miljoner \u2013 en tillv\u00e4xt som beror p\u00e5 b\u00e5de naturlig tillv\u00e4xt och invandring. en tredjedel av landets befolkning bor mindre \u00e4n 150 kilometer fr\u00e5n gr\u00e4nsen mot usa och \u00f6ver 80 procent bor i st\u00e4der.\n\ni folkr\u00e4kningen 2001 uppgav 39,42 procent sin etniska tillh\u00f6righet som \u201dkanadensare\u201d, varav de flesta tros vara \u00e4ttlingar till brittiska, irl\u00e4ndska och franska invandrare. 20,17 procent uppgav sig vara engelsk-kanadensiska, 16,75 procent fransk-kanadensiska, 14,03 procent skotsk-kanadensiska och 2,90 procent irl\u00e4ndsk-kanadensiska. omkring en miljon ans\u00e5g sig h\u00f6ra till n\u00e5gon annan etnisk grupp: 9,25 procent tysk-kanadensiska, 4,29 procent italiensk-kanadensiska, 3,69 procent kinesisk-kanadensiska, 3,61 procent ukrainsk-kanadensiska och 3,38 procent sade sig vara \u201dfirst nations/premi\u00e8res nations\u201d (tidigare kallade indianer).\n13,4 procent, n\u00e4stan fyra miljoner m\u00e4nniskor, sade sig tillh\u00f6ra en icke-europeisk minoritet, ursprungsbefolkningen or\u00e4knad (synlig minoritet). enligt folkr\u00e4kningen 2001 bodde i kanada 5 448 480 invandrare. ungef\u00e4r 335 000 kanadensare har svenska r\u00f6tter.kanadas f\u00f6rdelning \u00f6ver religionssamfund var 2021 f\u00f6ljande; ingen religion 34,6 %, katoliker 29,9 %, protestanter 21,7 %, muslimer 4,9 %, hinduer 2,3 %, sikher 2,1 %, ortodoxa 1,7 %, buddhister 1,0 %, judar 0,9 % och \u00f6vriga religioner 0,8 %. anm\u00e4rkningsv\u00e4rt \u00e4r att antalet m\u00e4nniskor som ser sig som kristna faller snabbt, fr\u00e5n 67,3 % 2011 till 53,3 % 2021.\neskim\u00e5erna finns fr\u00e4mst i nordligaste kanada. i s\u00f6der har regeringen avsatt vissa omr\u00e5den som urfolksreservat.\nde st\u00f6rsta st\u00e4derna i kanada \u00e4r toronto, montr\u00e9al, vancouver, calgary och ottawa.\n\n\n=== spr\u00e5k ===\n\nkanadas tv\u00e5 officiella spr\u00e5k \u00e4r engelska och franska. genom official languages act/loi sur les langues officielles i juli 1969 likst\u00e4lldes franskan med engelskan i de statliga myndigheterna, vilket blev inledningen p\u00e5 en process som gjorde att kanada omdefinierade sig som tv\u00e5spr\u00e5kigt och m\u00e5ngkulturellt. idag har franskan samma status som engelskan i parlamentet, i federala domstolar och alla andra federala institutioner; alla medborgare som st\u00e4lls inf\u00f6r r\u00e4tta har r\u00e4tt att f\u00e5 sitt fall pr\u00f6vat p\u00e5 antingen engelska eller franska. alla officiella spr\u00e5kminoriteter har i de flesta provinser och territorier r\u00e4tt till skolg\u00e5ng p\u00e5 sitt eget spr\u00e5k, i sina egna skolor, om underlaget r\u00e4cker till. \u00e4ven om m\u00e5ngkulturalismen \u00e4r kanadas officiella h\u00e5llning, m\u00e5ste man kunna tala antingen franska eller engelska f\u00f6r att f\u00e5 bli kanadensisk medborgare. 98 procent av befolkningen talar n\u00e5got av de tv\u00e5 officiella spr\u00e5ken eller b\u00e5da, men den officiella tv\u00e5spr\u00e5kigheten till trots, talar den stora majoriteten av kanadas befolkning bara engelska.\nomkring 18 procent av kanadensarna \u2013 drygt 6,1 miljoner m\u00e4nniskor, varav de flesta \u00e4r f\u00f6rsta generationens invandrare \u2013 har ett annat spr\u00e5k \u00e4n engelska eller franska som sitt modersm\u00e5l. ungef\u00e4r 3,5 miljoner kanadensare har dessutom ett icke-officiellt spr\u00e5k i hemmet eller i sociala sammanhang.i qu\u00e9bec \u00e4r franska det enda officiella spr\u00e5ket sedan 1974, ytterligare f\u00f6rst\u00e4rkt av charte de la langue fran\u00e7aise som parti qu\u00e9b\u00e9cois-regeringen inf\u00f6rde 1977. stadgan garanterar dock den engelskspr\u00e5kiga befolkningen och ursprungsbefolkningen vissa r\u00e4ttigheter och de flesta samh\u00e4llstj\u00e4nster finns tillg\u00e4ngliga p\u00e5 b\u00e5da spr\u00e5ken. \u00e4ven om det \u00e4r i qu\u00e9bec som majoriteten av den franskspr\u00e5kiga befolkningen bor, finns minoriteter i new brunswick, \u00f6stra och norra ontario, nova scotia samt s\u00f6dra manitoba. i folkr\u00e4kningen 2001 uppgav 6 864 615 franska som f\u00f6rstaspr\u00e5k varav 85 procent bodde i qu\u00e9bec. 17 694 835 uppgav engelska som f\u00f6rstaspr\u00e5k. den enda provins d\u00e4r b\u00e5da spr\u00e5ken \u00e4r officiella p\u00e5 provinsniv\u00e5 \u00e4r new brunswick, men m\u00e5nga provinser tillhandah\u00e5ller samh\u00e4llstj\u00e4nster p\u00e5 b\u00e5da spr\u00e5ken. 5 470 820 personer uppgav ett icke-officiellt spr\u00e5k som f\u00f6rstaspr\u00e5k bland vilka de st\u00f6rsta var kinesiska (835 745), italienska (469 485), tyska (738 080) och punjabi (271 220).\n\n\n=== ursprungsbefolkning ===\n\ni kanada finns tre erk\u00e4nda ursprungsbefolkningar: first nations/premi\u00e8res nations (tidigare kallade indianer),  inuiter och m\u00e9tiser. ursprungsbefolkningen i kanada v\u00e4xer n\u00e4stan dubbelt s\u00e5 fort som befolkningen i \u00f6vrigt. av 790 000 (3 procent av landets befolkning) \u00e4r 69 procent first nations, 26 procent m\u00e9tiser och 5 procent inuiter.\ndessa grupper talar fler \u00e4n 50 olika spr\u00e5k, varav de flesta endast talas i kanada och \u00e4r p\u00e5 v\u00e4g att d\u00f6 ut. de enda ursprungsspr\u00e5ken som uppvisar en stabil utveckling \u00e4r ojibwe och cree med tillsammans omkring 150 000 talare och inuktitut med omkring 29 000 talare i northwest territories, nunavut, nunavik och nunatsiavut. i n\u00e5gra territorier har n\u00e5got av dessa eller andra spr\u00e5k n\u00e5gon form av officiellt erk\u00e4nnande, vilket till exempel kan betyda att samh\u00e4llsinr\u00e4ttningar m\u00e5ste kunna erbjuda betj\u00e4ning p\u00e5 dessa.\n\n\n=== utbildning ===\nkanada har 13 utbildningssystem, 10 f\u00f6r alla provinser och 3 f\u00f6r territorierna. detta betyder att det inte finns en nationell standard, och utbildningssystemen har oftast olika \u00e5ldersstandarder f\u00f6r n\u00e4r man till exempel ska g\u00e5 fr\u00e5n grundskola till gymnasium (high school), eller hur bra ens betyg ska vara f\u00f6r att kunna f\u00e5 h\u00f6gre utbildning.\nkanada har 99 h\u00f6gskolor och universitet utspridda \u00f6ver hela landet. i en st\u00f6rre stad kan det g\u00e5 upp till 30 000 studenter p\u00e5 samma universitet, medan det p\u00e5 en liten ort kan g\u00e5 bara omkring 300.\n\n\n== kultur ==\nunder lester b. pearsons regering gjordes en utredning av spr\u00e5kliga och kulturella strukturer och hierarkier i kanada, royal commission on bilingualism and biculturalism, 1963\u20131969 och hans eftertr\u00e4dare pierre trudeau antog m\u00e5ngkulturalism som regeringens officiella politik 1971. \ngenom sitt koloniala f\u00f6rflutna har den kanadensiska kulturen varit starkt p\u00e5verkad av b\u00e5de brittisk och fransk kultur och tradition. n\u00e4rheten till usa och utbytet av m\u00e4nniskor, id\u00e9er och kapital \u00f6ver gr\u00e4nsen, har idag gjort dess kulturella inflytande desto mer p\u00e5tagligt. men sedan hundra\u00e5rsjubileet 1967 har en starkare och unikt kanadensisk kultur vuxit fram, delvis beroende p\u00e5 federala kulturprogram.\nden kanadensiska ursprungsbefolkningen, ett stort antal s\u00e5 kallade first nations/premi\u00e8res nations som uppvisar ett brett spektrum av vitt skilda kulturella yttringar, har \u00f6verf\u00f6rt sina traditioner muntligen fr\u00e5n generation till generation. de olika ursprungskulturerna har egna stilar inom korgfl\u00e4tning, bildkonst och skulptur och idag har dessa konstn\u00e4rliga traditioner vunnit det erk\u00e4nnande de saknat under l\u00e5ng tid. till exempel \u00e4r vancouvers emblem till olympiska vinterspelen 2010 en inukshuk \u2013 en m\u00e4nsklig gestalt i form av en stenstapel, h\u00e4mtad fr\u00e5n den inuitiska kulturen. \nredan i koloniseringens inledningsskede i b\u00f6rjan av 1500-talet b\u00f6rjade bos\u00e4ttare, forskningsresande, aff\u00e4rsm\u00e4n och fiskare fr\u00e5n england, irland och frankrike utveckla en distinkt kanadensisk kultur genom sina myter och ber\u00e4ttelser om det land som omgav dem. ber\u00e4ttelserna om paul bunyan kommer fr\u00e5n den fransk-kanadensiska folkloren och newfoundlands jig har sitt ursprung p\u00e5 irland.\nkanada har en l\u00e5ng gemensam historia med storbritannien och, efter att ha utk\u00e4mpat tv\u00e5 v\u00e4rldskrig sida vid sida, forts\u00e4tter samarbetet mellan de tv\u00e5 l\u00e4nderna genom organisationer som samv\u00e4ldet, g8 och nato. l\u00e4nderna har fortfarande ett gemensamt stats\u00f6verhuvud och delar den \u00e4ldsta parlamentariska traditionen i modern historia. storbritannien \u00e4r kanadas tredje st\u00f6rsta handelspartner och den n\u00e4st st\u00f6rsta inkomstk\u00e4llan inom turistn\u00e4ringen.\nm\u00e5nga filmer, f\u00f6rfattare, tv-program och musiker fr\u00e5n usa och kanada \u00e5tnjuter liknande framg\u00e5ngar i b\u00e5da l\u00e4nderna och idag dominerar den gemensamma nordamerikanska marknaden \u00f6ver de tv\u00e5 nationella. gr\u00e4nsen mellan de tv\u00e5 l\u00e4nderna luckras alltmer upp genom samarbetet inom handel, ekonomi, juridik, s\u00e4kerhet och milit\u00e4ra fr\u00e5gor. allt eftersom nationerna b\u00f6rjat v\u00e4xa samman har man i kanada utvecklat en alltmer komplex relation till grannen i s\u00f6der. pierre trudeau sa en g\u00e5ng inf\u00f6r en amerikansk publik: \u201datt leva intill er \u00e4r lite som att sova med en elefant. oavsett hur v\u00e4nligt och lugnt djuret \u00e4r, om jag f\u00e5r kalla det s\u00e5, p\u00e5verkas man av varje ryckning och grymtning.\u201d \noron f\u00f6r att den amerikanska kulturen helt ska ta \u00f6ver har gjort att man har lagar och statliga institutioner som ska v\u00e4rna om den kanadensiska kulturen, bland annat canadian broadcasting corporation/la soci\u00e9t\u00e9 radio-canada (cbc, src) och canadian radio-television and telecommunications commission/conseil de la radiodiffusion et des t\u00e9l\u00e9communications canadiennes (crtc). icke desto mindre \u00e4r det fortfarande mycket i kontrast mot den amerikanska kulturen som den kanadensiska f\u00f6rs\u00f6ker hitta sin egen identitet.\ntrots stora likheter mellan usa och kanada vad g\u00e4ller frihandel, skattepolitik och budget har kanada valt en egen v\u00e4g p\u00e5 andra omr\u00e5den. skatten \u00e4r fortfarande p\u00e5tagligt h\u00f6gre i kanada som ocks\u00e5 gjort sig k\u00e4nt som mer positivt inst\u00e4lld till fr\u00e5gor som allm\u00e4n sjukv\u00e5rd, samk\u00f6nade \u00e4ktenskap och avkriminalisering av marijuana, \u00e4ven om de senare fr\u00e5gorna fortfarande \u00e4r omdiskuterade.\n\n\n=== nationalsymboler ===\nl\u00f6nnl\u00f6vet som finns p\u00e5 kanadas nuvarande flagga, p\u00e5 dess mynt och dess statsvapen, har l\u00e4nge varit en nationell symbol. den fastst\u00e4lldes officiellt f\u00f6rst 1965. r\u00f6tt och vitt \u00e4r kanadas officiella f\u00e4rger som beslutades av kung georg v 1921, den r\u00f6da f\u00e4rgen s\u00e4gs \u00e4ven representera kanadas uppoffringar under andra v\u00e4rldskriget.kanadas natur \u00e4r ocks\u00e5 en viktig del av landets identitet och f\u00f6rutom skogarna och bergen sj\u00e4lva, har m\u00e5nga av dess djur en speciell plats i kanadensarnas hj\u00e4rtan: \u00e4lgen, renen, b\u00e4vern, isbj\u00f6rnen, grizzlybj\u00f6rnen, lommen och, f\u00f6rst\u00e5s, kanadag\u00e5sen. b\u00e4vern, med dess viktiga roll under den f\u00f6rsta tidens p\u00e4lshandel, intar en s\u00e4rst\u00e4llning.\nfartyget bluenose \u00e5terfinns p\u00e5 de kanadensiska tiocentsmynten sedan 1937 och har en s\u00e4rskild betydelse f\u00f6r inv\u00e5narna i nova scotia. den beridna kanadensiska polisen \u00e4r ber\u00f6md l\u00e5ngt utanf\u00f6r landets gr\u00e4nser. l\u00f6nnsirap h\u00f6r till de f\u00f6rsta viktiga nationella n\u00e4ringarna och alla relaterade produkter uppfattas g\u00e4rna som nationella.\n\nishockey \u00e4r den officiella vintersporten och en st\u00e4ndig k\u00e4lla till nationell enighet och stolthet. den officiella sommarsporten \u00e4r lacrosse. kanadensisk fotboll, som spelas i canadian football league/ligue canadienne de football \u00e4r ocks\u00e5 en viktig nationalsport.\nunder de senaste \u00e5ren har ett antal f\u00f6retag b\u00f6rjat anv\u00e4nda sig av den kanadensiska nationalismen i sin marknadsf\u00f6ring, till exempel \u00f6len molson canadian och kl\u00e4der fr\u00e5n roots.\n\n\n== internationella rankningar ==\n\n\n== referenser ==\n\n\n== externa l\u00e4nkar ==\nkanadas regerings officiella webbplats (engelska)"