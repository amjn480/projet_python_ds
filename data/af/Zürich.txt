"z\u00fcrich (z\u00fcrid\u00fc\u00fctsch/z\u00fcrich-duits: z\u00fcri, [\u02c8t\u0361s\u028fr\u026a]; frans: zurich, [zy\u0281ik]; italiaans: zurigo, [tsu\u02c8ri\u02d0\u0261o, dzu-]; romansch: turitg, ) is die grootste stad en ekonomiese sentrum van switserland met 'n bevolking van 421 878 (soos in 2020) binne die stadsgrense. sowat 1,9 miljoen of byna 'n kwart van die totale switserse bevolking is in die groter metropolitaanse gebied van z\u00fcrich (metropolraum z\u00fcrich) saamgetrek.z\u00fcrich is die ekonomiese, wetenskaplike en maatskaplike spilpunt van switserland. die stad is in die oostelike switserse middelland-streek gele\u00eb en fungeer as die hoofstad van die gelyknamige kanton. die belangrikste internasionale lughawe van switserland, z\u00fcrich-kloten, is naby die stad gele\u00eb en maak van die stad, net soos sy hoofstasie, 'n internasionale vervoerspilpunt. danksy sy ligging aan die z\u00fcrichmeer, sy goed bewaarde historiese stadskern, sy ryk kultuurlewe en sy polsende naglewe is z\u00fcrich ook 'n eersterangse toeristetrekpleister in switserland.\n\nin die romeinse tydperk het die stad onder sy latynse naam turicum bekend gestaan, terwyl dit in die plaaslike duits-alemanniese dialek z\u00fcri genoem word. z\u00fcrich het van 'n romeinse milit\u00eare basis tot 'n belangrike nedersetting gegroei wat in 1262 die status van \"vrye ryksstad\" verwerf het en in 1351 by die switserse konfederasie aangesluit het. in die tydperk van die protestantse hervorming het die kerkhervormer ulrich zwingli sy invloed op die godsdienstige lewe laat geld. so het die reformasie in switserland sy aanvang in 1523 in z\u00fcrich geneem.\nin die 19de eeu het die nywerheidsomwenteling van z\u00fcrich die ekonomiese metropool van switserland gemaak. die eerste switserse spoorlyn, wat die stad met baden verbind het, is hier in 1847 ingewy. dertig jaar later het z\u00fcrich se effektebeurs, tans een van die vernaamstes ter w\u00eareld, sy deure geopen. danksy talle groot banke (waaronder ubs en credit suisse) en versekerings (z\u00fcrich insurance group en swiss re) wat hier hulle hoofkwartiere het, het z\u00fcrich tot een van die w\u00eareld se voorste finansi\u00eble sentrums ontwikkel.\nz\u00fcrich is daarnaas die tweede belangrikste sentrum van die internasionale goudhandel. 'n groot getal media-ondernemings, waaronder switserland se uitsaaikorporasie, het hul hoofkwartiere in z\u00fcrich. ondanks sy relatief klein bevolking word z\u00fcrich derhalwe as een van die w\u00eareldstede beskou en al jare lank as een van die stede met die hoogste lewensgehalte gelys, maar sedert 2012 ook as die duurste, nog voor tokio en gen\u00e8ve.\ndie kulturele lewe het sy hoogtepunt tydens die eerste w\u00eareldoorlog bereik. politieke vlugtelinge en kunstenaars van dwarsoor europa het na die switserse metropool gestroom, waaronder die ierse skrywer james joyce. joyce het in 1915 vanuit triest na z\u00fcrich verhuis en hier vier jaar lank gebly om die grootste deel van sy roman ulysses  te skryf. in 1940 het hy na z\u00fcrich teruggekeer. hy is in die volgende jaar oorlede en op die plaaslike fluntern-begraafplaas ter ruste gel\u00ea.\nz\u00fcrich het in die oorlogsjare ook die bakermat van dada\u00efsme geword \u2013 'n kunsstroming wat in die cabaret voltaire in spiegelgasse ontstaan het.\n\n\n== geskiedenis ==\nz\u00fcrich het al voor die romeinse verowering van helveti\u00eb in 15 v.c. as 'n klein keltiese nedersetting bestaan. onder die romeinse heerskappy was dit 'n relatief klein dorp (latyns: vicus) en doeanepos met sowat 250 inwoners, turicum, aan die grens tussen die provinsies gallia en rhaetia. die laaste romeinse soldate het die fort, wat in die vierde eeu n.c. opgerig is, in 401 ontruim.\nin die 7de eeu het die gebied van z\u00fcrich onder die heerskappy van alemanniese herto\u00eb gekom. karel die grote het in 771 in hierdie adellike familie ingetrou sodat z\u00fcrich 'n karolingiese besitting geword het. ondanks 'n aantal legendes het karel nooit 'n besoek aan z\u00fcrich gebring nie.\nmet die splitsing van die frankiese ryk volgens die verdrag van verdun het z\u00fcrich in 843 'n deel van die germaanse deelstaat onder lodewyk die duitser geword. lodewyk het aan die oostelike kant van die voormalige romeinse kasteel 'n palts laat oprig en 'n nonneklooster gestig wat deur sy seun karel die dikke in 874 uitgebrei en van 'n pragtige kerk, die huidige fraum\u00fcnster-kerk, voorsien is.\nvanaf die 12de eeu is die nedersetting uitgebrei; in 1218 het z\u00fcrich stadstatus as duitse ryksstad gekry. alhoewel die stad oor sy eie administrasie beskik het, het ook die abdis van die fraum\u00fcnster en die plaaslike adel pogings onderneem om die gesag oor z\u00fcrich uit te oefen. n\u00e1 die oprigting van die stadsmuur het 'n aantal bedelordes, waaronder augustyne, dominikane en fransiskane, hulle in z\u00fcrich begin vestig en kloosters opgerig. die sowat 9 000 inwoners, wat omtrent 1300 in z\u00fcrich woonagtig was, was adellikes, handelaars en reglose ambagsmanne.\ntydens die 14de eeu het ook ambagsmanne aanspraak op verteenwoordiging in die stadsregering gemaak wat destyds grotendeels deur welgestelde koopmans en 'n klein groep edele ambagsgesinne soos goudsmede oorheers is. die sogenaamde rewolusie van die gildes, wat in hierdie tydperk 'n tipiese verskyning in die stede van die duitse ryk was, is in z\u00fcrich ook deur die adellikes gesteun. in 1336 het die leier van die opstand, die ridderseun rudolf brun, burgemeester van z\u00fcrich geword. sy nuwe bedeling het voorsiening vir die stigting 'n stadsraad gemaak waarin adellikes en welvarende burgers nogal 'n meerderheid gevorm het, maar waarin nou ook die dertien politiese gildes van die ambagsmanne verteenwordig is. hierdie stedelike grondwet was tot en met 1798 van krag.\n\n\n=== gildearistokrasie ===\ndie voormalige lede van die stadsraad, wat z\u00fcrich as bannelinge moes verlaat, het kort daarna in opstand teen z\u00fcrich gekom, en saam met adellikes uit die nabygele\u00eb stad rapperswil het hulle 'n burgeroorlog begin. aangesien ook ander stede soos basel, straatsburg, freiburg im breisgau en breisach saam met die huis van habsburg vyandelik teen z\u00fcrich opgetree het, het brun op 1 mei 1351 'n ewige verbond met die switserse konfederasie gesluit.\ntog was daar ook lede in die stadsraad wat voorstanders van nouer bande met die huis van habsburg was. uiteindelik het z\u00fcrich daarin geslaag om sy politieke rol as 'n outonome stad in die duitse ryk te vestig. sy nuwe bedeling het voorsiening vir 'n klein raad gemaak waarin die adel, koopmans en ambagsmanne verteenwoordig is en wat as stadsregering gedien het, en 'n groot raad of raad van tweehonderd. die lede van di\u00e9 twee rade is lewenslank verkies en het van z\u00fcrich sodoende 'n stad onder die bewind van 'n gildearistokrasie gemaak.\ndie groter invloed van ambagsmanne het tot die agteruitgang van uitvoernywerhede en handel gelei. die gildes het eerder daarna gestrewe om die omliggende gebiede as markte vir die stedelike produkte en verskaffers van natuurlike hulpbronne en graan te wen. die uitbreiding van z\u00fcrich se heerskappy in die eerste helfte van die 15de eeu het 'n konflik met schwyz en ander kantons ontketen.\neers met die verowering van thurgau in 1460 en in die waldshuter oorlog (1468) het z\u00fcrich weer die kant van die switserse konfederasie gekies. z\u00fcrich het 'n sogenaamde voorstad (vorort) van die konfederasie geword en sy gebied steeds verder uitgebrei. so is stede soos winterthur (1467), stein am rhein (1459/1484) en eglisau (1496) by z\u00fcrich se magsgebied ingelyf.\nz\u00fcrich se posisie en invloed in die konfederasie het tydens die boergondiese oorlog aansienlik versterk. die vernaamste middeleeuse burgemeester van die stad, hans waldmann, het as bekwame le\u00ebraanvoerder en diplomaat 'n oorwinning oor hertog karel die stoute, een van die magtigste 15de eeuse heersers in europa, behaal.\nondanks sy buitelandse sukses het waldmann die slagoffer van 'n binnelandse komplot en 'n opstand van die landelike bevolking geword. in 1489 is hy tereggestel.\nz\u00fcrich het in die konfederasie nou weer die belange van habsburg bevorder, terwyl die stad bern as 'n bondgenoot van frankryk opgetree het. die voorneme van die duitse keiser maximiliaan om die konfederasie weer nouer aan die ryk te bind het tot 'n afkeer van die huis van habsburg gelei. z\u00fcrich het aan die swabiese oorlog van 1499 deelgeneem. tydens die gevegte in noord-itali\u00eb  tussen 1500 en 1522 het z\u00fcrich die politieke middelpunt van die konfederasie geword.\n\n\n=== protestantse hervorming ===\nin 1519 is ulrich zwingli as predikant in die grossm\u00fcnster van z\u00fcrich benoem en het na 1523 geleidelik met sy reformatoriese werk begin. in di\u00e9 jaar het zwingli sy godsdienstige opvattings in 'n eerste geloofsbelydenis neergeskryf. 'n toenadering aan die gedagtes van die duitse reformasie het in 1529 tydens die marburgse godsdienstige gesprekke tussen martin luther en zwingli geblyk om nie wenslik te wees nie.\ndie stad het die kloosters onteien en toesig oor die kerk, skole en armesorg gehou. die omvangryke kloosterlike grondbesit het verseker dat z\u00fcrich se burgers tot in die 19de eeu geen belasting meer moes betaal nie. daarnaas is ook die feodale strukture van die landbousektor hervorm, alhoewel die maatskaplike en ekonomiese posisie van die plattelandse bevolking nog steeds swak was.\ndie rooms-katolieke gebiede het gewapende weerstand teen die uitbreiding van die protestantisme gebied. zwingli het in 1531 in 'n geveg naby die stad kappel gesneuwel.\n\n\n=== z\u00fcrich as aristokratiese stadstaat ===\ndie skeiding van die switserse konfederasie volgens godsdiens het in die 16de eeu voortgeduur. z\u00fcrich het noue betrekkinge met die gereformeerde stede van suid-duitsland, gen\u00e8ve, mulhouse (m\u00fchlhausen) en straatsburg onderhou en milit\u00eare bystand aan hulle verleen. die stad het tot een van die sentra van die calvinisties-gereformeerde beweging ontwikkel, terwyl godsdienstige vlugtelinge uit frankryk (hugenote) en ticino, wat nuwe vaardighede en kennis saamgebring het, 'n belangrike bydrae tot die ekonomiese en kulturele opbloei van die stad gelewer het. hulle het onder meer die aanleiding tot die oprigting van 'n tekstielnywerheid in z\u00fcrich gegee.\ntydens die 16de en 17de het stadsraad en burgerskap 'n aristokratiese en absolutistiese beleid gevolg. nuwe burgers moes aan steeds meer voorwaardes voldoen om in z\u00fcrich aanvaar te word. onder die indruk van die dertigjarige oorlog (1618\u20131648) is die stad versterk. met die erkenning van die switserse onafhanklikheid van die duitse ryk in die vrede van wesfale in 1648 het die stad sy amptelike naam van reichsstadt z\u00fcrich na republik z\u00fcrich gewysig.\naangesien z\u00fcrich as die beskermheer van die switserse protestante opgetree het, het godsdienstige spannings dikwels in gewapende konflikte met die katolieke stede en kantons van switserland ontvlam.\n\n\n=== z\u00fcrich in die 18de eeu: \"athene aan die limmat\" ===\ndie 18de eeu was 'n bloeitydperk van die kulturele lewe in z\u00fcrich, veral danksy 'n groot aantal verenigings, waarin vry gedebatteer en geskryf kon word. in hierdie periode was daar reeds plaaslike koerante wat weekliks verskyn het. die z\u00fcrcher zeitung, wat in 1780 gestig is, bestaan nog steeds en word sedert 1821 onder die naam neue z\u00fcrcher zeitung uitgegee. ook vrymesselaars het hul invloed laat geld.\ndie gedagtes van die verligting het in z\u00fcrich, anders as in wes-switserland en bern, nie slegs danksy franse invloede bekendheid verwerf nie, maar het veral danksy duitse, nederlandse en engelse filosowe gewild geraak. die literatuurkritikus en professor in geskiedenis johann jakob bodmer was die dosent van 'n aantal studente wat later self bekende filosowe en kunstenaars sou word, soos byvoorbeeld die skilder johann heinrich f\u00fcssli en die pedagoog johann heinrich pestalozzi.\nbodmer se verbintenis met jean-jacques rousseau het die uitbreiding van rousseau se filosofiese gedagtes in z\u00fcrich bevorder, tog is die stad se administrasie nouliks deur die nuwe filosofie be\u00efnvloed. die is deur 'n klein groep burgerlike gesinne oorheers. die 18de eeu was 'n tydperk van ongekende vrede vir z\u00fcrich, en veral welgestelde families, wat as groothandelaars in die sy- en katoenbedryf opgetree het, het voordeel uit die politieke stabiliteit, die internasionale handelsbetrekkinge en lae belasting getrek.\n\n\n=== die 19de eeu ===\ndie vinnige ontwikkeling van z\u00fcrich tot die ekonomiese kragpunt van switserland het met die tekstielbedryf in die 18de en 19de eeu begin. die leidende rol van z\u00fcrich was veral aan die politieke en ekonomiese besluite te danke wat deur liberale politici soos alfred escher geneem is. vanaf 1846 het die stad deur die stigting van talle banke en versekerings ook die finansi\u00eble en dienstebedryf van die alperepubliek begin oorheers. die tersi\u00eare sektor se belangrikheid het deur die agteruitgang van z\u00fcrich se nywerhede n\u00e1 die tweede w\u00eareldoorlog nog toegeneem.\nin die tweede helfte van die 19de eeu het z\u00fcrich vinnig begin uitbrei en van 'n relatief klein nedersetting tot 'n agglomerasie met meer as een miljoen inwoners gegroei. aanvanklik was boubedrywighede hoofsaaklik tot die middestad beperk, maar uiteindelik het die beboude stadsgebied ook na die omgewing van z\u00fcrich uitgebrei en steeds meer landelike nedersettings ingesluit. tydens twee groot golwe van inlywings is in 1893 en 1934 twintig dorpe by z\u00fcrich ingesluit.\npogings om van z\u00fcrich 'n \"miljoenestad\" te maak was egter tot dusver nie suksesvol nie. terwyl die stad vroe\u00ebr welvarender was as omliggende nedersettings en 'n insluiting dus voordele vir bewoners van periferiese nedersettings kon inhou, is die selfstandige voorstede se finansi\u00eble stabiliteit tans ho\u00ebr \u2013 'n feit wat deur laer belastingtariewe weerspie\u00ebl word.\n\n\n=== die 20ste eeu ===\ndie 20ste eeu was 'n periode van politieke ontwaking van die werkersklas. reeds voor die groot staking in 1918 is die politieke lewe in z\u00fcrich deur die polarisering tussen die bourgeoisie en werkers oorheers \u2013 hier was juis 'n groot getal werkers saamgetrek, terwyl die stad tegelykertyd as die sentrum van switserse kapitalisme gefungeer het.\nvanwe\u00eb sy linksgesinde stadsregering is na z\u00fcrich in die tydperk tussen die w\u00eareldoorlo\u00eb dikwels as \"rooi z\u00fcrich\" verwys, maar in elk geval het sosiaal-demokratiese politici gewys dat hulle in staat was om met sukses te regeer. intussen het switserland 'n moontlike bedreiging deur die aggressiewe buitelandse beleid van hitler-duitsland in die gesig gestaar. die nasionale tentoonstelling, wat in 1939 in z\u00fcrich gehou is, was 'n simbool vir die bereidwilligheid van switsers om kragte saam te snoer ter wille van geestelike landsverdediging.\nin 1943 is die stadspresident van z\u00fcrich, ernst nobs, as eerste sosiaal-demokratiese politikus tot switserland se federale raad verkies. z\u00fcrich was ook in die na-oorlogse periode die middelpunt van burgerlike en alternatiewe protesbewegings, soos uit die sogenaamde globus-onluste in 1968 en proteste van jeugdiges in 1980 geblyk het. op 1 mei, die tradisionele feesdag van arbeidersbewegings, was daar dikwels gewelddadige konfrontasies tussen die polisie en die outonome \"swart blok\" (schwarzer block). dit was een van die gasheerstede tydens die fifa sokker-w\u00eareldbekertoernooi in 1954.\ndwelmverslawing van jongmense was eweneens 'n kwellende kwessie. die terrein van 'n vroe\u00ebre stasie in die stadsdeel wipkingen was, ondanks verskerpte polisieoptredes, europa se grootste vergaderplek vir dwelmverslaafdes uit switserland en die buiteland. op 14 februarie 1995 het die polisie die stasieterrein ontruim, en dwelmverslaafdes, wat nie in z\u00fcrich woonagtig was nie, is na hul tuisdorpe in switserland of in die buiteland teruggestuur. om die vraagstuk van dwelmverwante misdaad aan te pak, het switserse kiesers in 'n referendum die staatsbeheerde verskaffing van hero\u00efen aan verslaafdes onder toesig van geneeskundiges goedgekeur.\n\n\n== ekonomie ==\nz\u00fcrich is die hoofkwartier van die switserse bankbedryf met 400 banke (waarvan 95 filiale van buitelandse banke) en staan bekend as 'n eersterangse finansi\u00eble sentrum. danksy die tradisie van die switserse bankgeheim is z\u00fcrich se banke ook die belangrikste verskaffers van buitelandse bankdienste. naas die nasionale bank van switserland, die schweizerische nationalbank, en die twee grootste switserse banke cr\u00e9dit suisse en ubs is daar 'n groot aantal kleiner banke. z\u00fcrich huisves ook die switserse effektebeurs (z\u00fcrcher b\u00f6rse), die vierde grootste ter w\u00eareld, en is die belangrikste sentrum van die internasionale goudhandel.\ntans is die tersi\u00eare sektor saam met die administrasie en die tersi\u00eare onderwysinstellings die belangrikste werkgewers in z\u00fcrich, terwyl die tradisionele nywerhede nou 'n kleiner rol speel. desondanks het groot internasionale ondernemings uit die tegnologiese sektor soos siemens, general motors, dow chemical, ibm en abb dogtermaatskappye in die stad gevestig. die vernaamste nywerhede en dienste is assekuransies (met onder meer swiss re), toerisme, masjienbou, tekstiele, handel en verskeie ligte nywerhede. die dienstesektor verskaf werk aan meer as driekwart van z\u00fcrich se beroepsbevolking.\nlae belastingtariewe, hoogs geskoolde werknemers, die sentrale ligging in die hartland van europa, die ho\u00eb lewensstandaard en besondere lewenskwaliteit maak van z\u00fcrich 'n geskikte plek vir internasionale ondernemings. die per-capita-inkomste in z\u00fcrich is die hoogste in europa en verseker 'n groot aanvraag na luukse produkte, alhoewel die werkloosheidsyfer met 4,5 persent ho\u00ebr is as die gemiddelde syfer van switserland.\ndie groter metropolitaanse gebied van z\u00fcrich met sowat drie miljoen inwoners, 140 000 ondernemings en 1,4 miljoen werknemers vorm die ekonomiese sentrum van switserland.\n\n\n== klimaat ==\ndie gemiddelde temperature in januarie en julie is respektiewelik -0,3 \u00b0c en 18,6 \u00b0c. die gemiddelde jaarlikse re\u00ebnval is 1 134 millimeter.\n\n\n== demografie ==\n\n\n=== bevolking ===\nvolgens amptelike statistieke het z\u00fcrich se bevolking in junie 2019 op 431 528 gestaan. hiervan was 32,2 persent of 139 020 persone buitelanders. die grootste groepe buitelanders in 2014 was duitsers (32 830), italianers (14 032), portugese (8 559), serwi\u00ebrs (6 828; insluitende burgers van montenegro en kosowo), spanjaarde (5 968), oostenrykers (4 580), franse (3 757), turke (3 636), britte (3 389) en indi\u00ebrs (2 530).\nbaie bewoners van ander kantonne het hulle in z\u00fcrich gevestig. hulle verteenwoordig 41 persent van die totale stadsbevolking en 60 persent van alle inwoners met switserse nasionaliteit. as gevolg van afwykende belastingtariewe, wat in omliggende nedersettings en kantonne merkbaar laer kan wees, is talle burgers uit ander kantonne nie amptelik as inwoners van z\u00fcrich geregistreer nie.\ndie agglomerasie van z\u00fcrich het tans 'n bevolking van 1,19 miljoen, terwyl die metropolitaanse gebied van z\u00fcrich, wat stede soos winterthur, baden, brugg, schaffhausen, frauenfeld, uster/wetzikon, rapperswil-jona en zug insluit, 1,83 miljoen inwoners het.\n\n\n=== migrasie en sosiale struktuur ===\nnog in die vroe\u00eb 19de eeu is die politieke en ekonomiese lewe in die stad deur 'n minderheid van oud-z\u00fcrichse families oorheers. 'n belangrike deel van hul sosiale lewe was die verskeidenheid verenigings soos boogskutter- en ruiterklubs. die meerderheid stadsbewoners was ambagsmanne wat oorspronklik deur bepaalde voorregte en die gildestelsel ekonomies beskerm is. die gelykstelling van stads- en plattelandse bevolking, die afskaffing van die gildestelsel in 1837 en die gepaardgaande verlies van voorregte het, net soos die nywerheidsomwenteling, bygedra tot hul ekonomiese agteruitgang.\nindustrialisering, verstedeliking en binnelandse migrasie het die demografiese en sosiale struktuur ingrypend verander. nog omstreeks 1800 was byna 56 persent van die stedelike bevolking z\u00fcrichse burgers. in 1836 het sogenaamde niedergelassene, switsers uit ander dele van die konfederasie wat hulle in z\u00fcrich gevestig het, reeds die meerderheid gevorm. migrasie uit sentraal- en oos-switserse kantonne, suid-duitsland en oostenryk en later ook itali\u00eb en ander mediterreense lande het van z\u00fcrich \u2013 oorspronklik 'n suiwer gereformeerde nedersetting \u2013 'n stad met 'n godsdienstig gemengde bevolking gemaak.\nmigrasiepatrone het deur die loop van die geskiedenis verander. so was duitsers, wat hulle vanaf 1830 in z\u00fcrich gevestig het, merendeels akademici of ander gekwalifiseerdes, waaronder enkele politieke vlugtelinge. omstreeks 1900 was die meerderheid duitse migrante vroulik. italianers het vanaf 1880 uit landelike gebiede in noord-itali\u00eb na z\u00fcrich gekom waar hulle oorwegend in die boubedryf werksaam was. hulle het geleidelik hul eie werkersverenigings begin stig.\nekonomiese en demografiese veranderinge was nie vry van konflikte nie. z\u00fcrich is verskeie kere deur onluste en stakings geruk, soos byvoorbeeld die italianer-onluste van 1896 en die algemene staking van 1912. alhoewel switserland in die eerste w\u00eareldoorlog onsydig gebly het, is groot dele van die bevolking deur verslegtende lewensomstandighede geraak. radikale, rewolusion\u00eare en pasifistiese gedagtes het by die werkersbevolking ingang gevind en tot onluste in 1917 en 'n nasionale staking in die volgende jaar gelei. die getal buitelandse inwoners het vanaf 1914 tot in die tyd n\u00e1 die tweede w\u00eareldoorlog bestendig gedaal, ondanks die vestiging van ballinge uit duitsland, waaronder politieke vlugtelinge en kunstenaars, vanaf 1933.\nmet die ekonomiese opswaai n\u00e1 die oorlog het tradisionele sosiale milieus met hul netwerk van verenigings, feeste en dagblaaie begin ontbind om plek te maak vir nuwe leefstylmilieus. 'n nuwe golf italiaanse migrante het hulle vanaf 1950 in z\u00fcrich gevestig. twee dekades later het immigrante uit ander mediterreense lande gevolg. volgens bilaterale ooreenkomste met lidstate van die europese unie in 2002 het groter getalle eu-burgers, veral duitsers, hulle in z\u00fcrich gevestig.\n\n\n== godsdiens ==\ntot en met 1798 was die bevolking van z\u00fcrich uitsluitlik gereformeerd en in vier kerkgemeentes \u2013 grossm\u00fcnster, fraum\u00fcnster, st. peter en prediger \u2013 georganiseer. in 2013 was daar 34 gereformeerde gemeentes.\ntans is daar 23 rooms-katolieke parogie\u00eb waarvan die eerste in 1807 gestig is. aanvanklik het die sint anna-kapel as parogiekerk gedien, vanaf 1833 die fraum\u00fcnster en tussen 1842 en 1873 die augustynekerk wat tydens die sogenaamde kultuurstryd aan die nuutgestigte christkatolieke gemeente afgestaan is. in 1874 is die sint pieter en pauluskerk in aussersihl gewy.\njoodse burgers het eers in 1862 die reg gekry om hul woonplek vry te kies, en in dieselfde jaar is die eerste joodse gemeente gestig. jode, wat hulle tevore in z\u00fcrich gevestig het, was onder meer afkomstig uit endingen, lengnau in die kanton aargau, suid-duitsland en elsas en is slegs geduld. vanaf die 1870's het groter getalle joodse immigrante uit oos-europa hulle in die stad gevestig. antisemitiese vooroordele teen arm joodse immigrante het daartoe gelei dat die inburgering van joodse immigrante in 1910 en 1920 deur nuwe wetgewing bemoeilik is. die ledetal van alle joodse gemeentes het in z\u00fcrich nooit bo 6 000 gestyg nie.aanhangers van islam het as migrante en politieke vlugtelinge (onder meer uit die voormalige joego-slawi\u00eb en turkye) na z\u00fcrich gekom. in 1963 is die eerste moskee in switserland, die machmud-moskee, in z\u00fcrich ingewy.\n\n\n== onderwys en tersi\u00eare instellings ==\nz\u00fcrich staan bekend vir sy talle akademiese en ander onderwysinstellings. in die 19de eeu word die eidgen\u00f6ssische technische hochschule (eth) en die universiteit van z\u00fcrich gestig, wat vandag albei instellings van w\u00eareldfaam is.\nander bekende instellings is die hochschule f\u00fcr gestaltung und kunst z\u00fcrich \u00b7 hochschule f\u00fcr musik und theater z\u00fcrich \u00b7 hochschule f\u00fcr technik z\u00fcrich \u00b7 hochschule f\u00fcr wirtschaft und verwaltung z\u00fcrich \u00b7 hochschule f\u00fcr angewandte psychologie z\u00fcrich \u00b7 hochschule f\u00fcr p\u00e4dagogik z\u00fcrich\u00b7 hochschule f\u00fcr heilp\u00e4dagogik z\u00fcrich \u00b7 hochschule f\u00fcr soziale arbeit z\u00fcrich \u00b7 internationale schule f\u00fcr touristik ag \u00b7 universit\u00e4tsspital z\u00fcrich \u00b7 psychiatrische universit\u00e4tsklinik z\u00fcrich (\"burgh\u00f6lzli\") \u00b7 freud institut z\u00fcrich en die technopark z\u00fcrich.\n\n\n== lugvervoer ==\nz\u00fcrich lughawe is die grootste internasionale lughawe van switserland en die belangrikste middelpunt van swiss international air lines. dit bedien z\u00fcrich, en met sy landvervoer, die res van die land. die lughawe is 13 kilometer (8 myl) noord van sentrale z\u00fcrich gele\u00eb, in die munisipaliteite van kloten, r\u00fcmlang, oberglatt, winkel en opfikon, wat almal in die kanton van z\u00fcrich is.\n\n\n== susterstede ==\n kunming, volksrepubliek china, sedert 1982.\n san francisco, verenigde state, sedert 2003.\n\n\n== verwysings ==\n\n\n== eksterne skakels ==\n(en)  toerisme-inligting oor z\u00fcrich op wikivoyage\n(de)  (en)  (fr)  (it)  amptelike webwerf"