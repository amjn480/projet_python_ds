Quincy Anton Promes (Amsterdam, 4 januari 1992) is een Nederlands profvoetballer die doorgaans als aanvaller speelt. Hij verruilde in februari 2021 Ajax voor Spartak Moskou, dat circa 8,5 miljoen euro voor hem betaalde, exclusief eventuele bonussen. Eerder kwam hij uit voor FC Twente, Go Ahead Eagles, Spartak Moskou en Sevilla. Promes debuteerde in 2014 in het Nederlands voetbalelftal.


== Levensloop ==


=== Clubcarrière ===


==== Jeugd ====
Promes was onderdeel van de jeugdopleiding van Ajax, maar werd daar weggestuurd. Hij verruilde in 2008 de jeugdopleiding van Ajax voor die van HFC Haarlem. Toen die club in 2009 failliet ging koos hij uit meerdere aanbiedingen voor FC Twente, waar hij aansloot bij de A1. In 2011 tekende hij een opleidingscontract bij FC Twente. In het seizoen 2011/12 werd Promes aanvoerder van Jong FC Twente, dat onder leiding stond van Patrick Kluivert. Hij werd dat seizoen met het team kampioen in de Beloften Eredivisie en won in 2012 de Super Cup.


==== FC Twente ====
Op 11 april 2012 debuteerde Promes voor FC Twente in het betaalde voetbal in de Eredivisiewedstrijd tegen AZ. In een uitwedstrijd tegen de Alkmaarders viel hij bij een 2–1 stand in het voordeel van de tegenstander in voor Nils Röseler en zag ploeggenoot Emir Bajrami nog een late gelijkmaker scoren. Ondertussen werd Promes kampioen met het belofte-elftal. Voor het eerste elftal bleef zijn inbreng beperkt tot drie duels.
In het seizoen 2012/13 leende FC Twente Promes uit aan Go Ahead Eagles, waar hij speelde onder Erik ten Hag. In de Eerste Divisie was hij een smaakmaker voor de club uit Deventer. Via de nacompetitie werd dat seizoen promotie afgedwongen. Promes was een van de uitblinkers voor Go Ahead Eagles in de nacompetitie. Promes won de Gouden Stier voor Talent van het Jaar in de Eerste Divisie. Hij keerde in de zomer van 2013 terug bij FC Twente, waar hij in de voorbereiding op seizoen 2013/14 een basisplaats afdwong. In tegenstelling tot bij Go Ahead Eagles, waar hij als aanvallende middenvelder speelde, stond Promes bij FC Twente meestal als vleugelspeler opgesteld. Op een korte afwezigheid wegens een blessure in december 2013 na, speelde hij alle wedstrijden. Hij scoorde elf keer in eenendertig wedstrijden. In maart 2014 werd zijn contract tegen een verbeterd salaris met twee jaar verlengd tot 2017. In diezelfde maand werd hij voor het eerst opgeroepen voor het Nederlands voetbalelftal.


==== Spartak Moskou ====
In augustus 2014 tekende Promes een vierjarig contract bij het Russische Spartak Moskou, dat een bedrag van maximaal 15 miljoen euro voor hem betaalde aan Twente. Daar kreeg hij rugnummer 24 (en zijn naam weergegeven als 'Промес' op zijn shirt). Promes maakte op 14 september 2014 zijn eerste en tweede officiële doelpunt voor Spartak, tijdens een 3–1-overwinning op Torpedo Moskou. Hij kreeg in januari 2016 rugnummer 10. In het seizoen 2016/17 won Promes met zijn club de Premjer-Liga en de Russische Supercup. Tevens werd hij topscorer van de Premjer-Liga. Hij werd verkozen tot beste speler van het seizoen en eind 2017 tot beste voetballer van het jaar van de Russische competitie.In honderdvijfendertig wedstrijden voor Spartak Moskou scoorde hij zesenzestig keer en gaf hij vierendertig assists.


==== Sevilla ====
Op 30 augustus 2018 tekende Promes een vierjarig contract bij het Spaanse Sevilla, dat een bedrag van ongeveer 20 miljoen euro voor hem betaalde aan Spartak Moskou. Op 2 september 2018 maakte hij zijn debuut voor Sevilla in de met 1–0 verloren wedstrijd van Real Betis, waar hij in de zevenentachtigste minuut inviel voor Simon Kjær. Bij Sevilla kreeg hij geen basisplek op nummer 10 of als aanvallende vleugelspeler; in Spanje kreeg hij een plek als vleugelverdediger in een vijfmansverdediging.


==== Ajax ====
Promes tekende op 24 juni 2019 een contract tot medio 2024 bij Ajax dat per 1 juli 2019 inging. Ajax betaalde een transfersom van ongeveer 15,7 miljoen euro die met eventuele bonussen tot 1,5 miljoen euro hoger zou kunnen uitvallen. Hij kwam zo terug bij Ajax, waar hij ooit uit de jeugdopleiding was weggestuurd. Hij werd hier opnieuw getraind door Erik ten Hag, net zoals eerder bij Go Ahead Eagles. Na een stroeve start met weinig speeltijd speelde hij steeds meer en kwam hij beter in zijn spel. Promes speelt meestal als linksbuiten of als aanvallende middenvelder (nummer 10). Op de linksbuitenpositie had hij voornamelijk concurrentie van David Neres. Op de nummer 10-positie had hij concurrentie van Donny van de Beek en Hakim Ziyech. Wanneer Promes en Ziyech samenspeelden, ontstonden vaak doeltreffende combinaties. Op 25 september 2019 maakte Promes in een inhaalwedstrijd tegen Fortuna Sittard zijn eerste hattrick in de Johan Cruijff Arena. De wedstrijd werd met 5-0 gewonnen. In de UEFA Champions League en de Eredivisie scoort hij in zijn eerste seizoen zestien doelpunten in achtentwintig wedstrijden.


==== Spartak Moskou ====
Eind februari 2021 ging Promes weer naar Rusland. Spartak betaalde een transfersom van ongeveer 8,5 miljoen euro aan Ajax, die met eventuele bonussen tot 2,5 miljoen euro hoger zou kunnen uitvallen. Vanwege de Russische invasie van Oekraïne in 2022 kan Promes het contract eenzijdig opzeggen en Rusland verlaten.


=== Privéleven ===
In december 2020 werd Promes gearresteerd op verdenking van betrokkenheid bij een steekpartij in juli van dat jaar. In november 2021 besloot het Openbaar Ministerie om hem te vervolgen voor poging tot doodslag. De telefoon van Promes werd destijds afgetapt door de politie vanwege een verdenking van het financieren van import van cocaïne. In afgetapte telefoongesprekken met familieleden werden uitspraken gedaan die de steekpartij bevestigden. Ook wordt hij verdacht van deelname aan een criminele organisatie. De rechtbank in Amsterdam veroordeelde de in Rusland verblijvende Promes in 2023 bij verstek tot 18 maanden gevangenisstraf wegens zware mishandeling van zijn neef, Promes ging in hoger beroep tegen de uitspraak.


== Clubstatistieken ==
Bijgewerkt t/m 13 oktober 2022.


== Interlandcarrière ==
Promes kwam vanaf 2011 diverse keren uit voor het Nederlands voetbalelftal onder 19 en Jong Oranje. Hij debuteerde in het elftal onder 19 onder bondscoach Wim van Zwam met een basisplaats in een oefenwedstrijd tegen Italië onder 19 op 24 maart 2011.Op 5 maart 2014 maakte hij onder bondscoach Louis van Gaal zijn debuut in het Nederlands voetbalelftal in een vriendschappelijke interland tegen Frankrijk. Promes speelde de hele wedstrijd. Vervolgens werd hij in mei 2014 opgeroepen voor een trainingsstage van het Nederlands elftal in de aanloop naar het wereldkampioenschap voetbal 2014. Hij behoorde tot de voorselectie van 30 spelers, maar viel af voor de definitieve selectie. Ondertussen werd hij wel opgeroepen voor Jong Oranje. In een met 6–1 gewonnen EK-kwalificatiewedstrijd tegen Schotland op 29 mei 2014 scoorde Promes een hattrick. Een week later scoorde hij twee keer voor Jong Oranje tegen Jong Luxemburg.Promes speelde een deel van de in 2014 en 2015 gespeelde kwalificatiewedstrijden voor het EK 2016, waarvoor Nederland zich niet kwalificeerde.
In 2016 en 2017 speelde hij mee in de meeste kwalificatiewedstrijden voor het WK 2018. Promes maakte op 7 oktober 2016 zijn eerste en tweede doelpunt voor het Nederlands elftal. Die dag zorgde hij voor zowel de 1–0 als de 2–0 tijdens een met 4–1 gewonnen kwalificatiewedstrijd voor het WK 2018, thuis tegen Wit-Rusland. Nederland kwalificeerde zich niet voor dit WK.
In 2018 en 2019 speelde hij in de eerste editie van de UEFA Nations League, en bereikte hij met Oranje de finale.
Promes speelde ook tijdens de meeste kwalificatiewedstrijden voor het EK 2020. Tijdens de laatste kwalificatiewedstrijd tegen Estland, in november 2019, experimenteerde bondscoach Ronald Koeman met Promes op de positie van rechtsback.Tijdens het EK 2020, dat na uitstel werd gespeeld in de zomer van 2021, behoorde Promes tot de selectie en kwam hij tot twee invalbeurten. Tijdens het toernooi speelde hij zijn vijftigste interland voor Oranje.

Bijgewerkt op 27 juni 2021


== Erelijst ==
 Spartak MoskouPremjer-Liga: 2016/17
Russische Supercup: 2017
Russische voetbalbeker: 2021/22 AjaxJohan Cruijff Schaal: 2019Individueel

 Voetballer van het Jaar in Rusland: 2017, 2022
 Topscorer in de Russische Premjer-Liga (15 doelpunten): 2017/18


== Muziekcarrière ==
Naast het voetbal werkt Promes ook aan een muziekcarrière. In 2017 was Blow it van Rasskulz het eerste nummer waar Quincy Promes op te horen was. De voetballer zag het eerst als een hobby, maar gaf in 2020 aan het al serieuzer te gaan nemen. Dit ging hij doen vanwege de positieve reactie die hij ontving op zijn rapbijdrages. 
Sinds 2017 werkte hij onder andere samen met Chivv, Djaga Djaga, Qlas & Blacka, Frenna, Diquenza en SFB. Verder vertelde Promes bij een interview dat hij ook een nummer had gemaakt met de Amerikaanse rapper Lil Baby. Deze is anno 2023 nog niet uitgebracht. Daarnaast stond hij samen met medevoetballer Memphis Depay op het lied Tat tat van SFB.
Op Worst day, een van de singles die Promes uitbracht, reageerde hij op haatreacties vanuit Nederland en uitte hij kritiek op de rechtszaak die anno 2023 tegen hem liep. In de videoclip van dit lied is Promes te zien die in de straten van Moskou loopt en wordt tegen hem in het Russisch gezegd dat hij daar veilig is.


=== Discografie ===


== Zie ook ==
Lijst van spelers van Go Ahead Eagles
Lijst van spelers van FC Twente
Lijst van spelers van het Nederlands voetbalelftal


== Externe links ==
Profiel en statistieken van Quincy Promes op vi.nl
Profiel en statistieken van Quincy Promes op transfermarkt.nl