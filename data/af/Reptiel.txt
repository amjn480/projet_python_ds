"reptiele (lede van die klas reptilia) is asemhalende, koudbloedige gewerweldes wat se vel met skubbe bedek is en nie hare of vere nie. moderne reptiele word op elke kontinent behalwe antarktika aangetref.\n\n\n== taksonomie ==\ndie taksonomie van hierdie groep lyk taamlik duidelik, indien mens die huidige verteenwoordigers bekyk. die skilpaaie, krokodille, slange en akkedisse het sekere gemeenskaplike eienskappe wat hulle onderskei van die ander gewerweldes. hulle het skubbe pleks van hare (soos soogdiere) of vere (soos vo\u00ebls), hulle is koudbloedig pleks van warmbloedig soos soogdiere en vo\u00ebls. in teenstelling tot die (meeste) amfibie\u00eb het hulle 'n geskubde huid en l\u00ea hulle eiers met 'n skaal en 'n vlies wat amnion genoem word, hoewel daar van die slange is wat lewendbarend is. die huidige reptiele is dus amniota: diere met 'n amnion en deur hierdie vlies is hulle aangepas om heeltemal op die land te leef.\nmaar indien die fossielgeskiedenis bekyk word, stam ook die soogdiere (en hul voorsate die sinapsides en terapsides) en die vo\u00ebls (aves) van die eerste amniota af. die tradisionele klasse reptilia is dus parafileties. dit word dalk steeds deur so\u00f6lo\u00eb gebruik, maar nie deur paleontolo\u00eb nie.\n\n\n== die huidige reptiele ==\ndie huidige reptiele kan in ses groepe verdeel word:\n\ndie testudines \u2013 die skilpaaie, ongeveer 340 verskillende spesies, wat in 14 families ingedeel word\ndie squamata \u2013 die skubreptiele wat bestaan uit:\ndie lacertilia \u2013 die akkedisse, met meer as 5000 spesies\ndie amphisbaenia \u2013 die wurmakkedisse, met 16 families en ongeveer 180 spesies\ndie serpentes \u2013 die slange met ongeveer 3140 spesies\ndie rhynchocephalia \u2013 wat net een verteenwoordiger het in nieu-seeland, die brugakkedis\ndie crocodilia \u2013 die krokodilagtiges met 25 spesies\n\n\n== vel ==\ndie meeste reptiele het 'n dun, rekbare vel, met keratienskubbe daarop wat langs mekaar kan l\u00ea of dakpansgewys gerangskik kan wees. die rug- en buikskilde van skilpaaie bestaan uit dermale beenskubbe met keratienskubbe daaroor. namate die skilpaaie groei, word nuwe been voortdurend aan die onderkant van die skubbe gevorm. \nby slange vorm 'n nuwe vel periodiek onder die oue en die ou vel word dan afgewerp (hulle vervel). by akkedisse skilfer die vel al namate nuwe vel gevorm word en by krokodille verweer die keratienskubbe geleidelik en word hulle deur nuwes vervang. die kleur van die vel word deur pigmentselle (chromatofore) daarin bepaal en deur die grootte van die pigmentkorrels te reguleer, kan sommige reptiele van kleur verander.\n\n\n== tande ==\ndie huidige skilpaaie het geen tande nie, maar byt met behulp van skerp rande van keratien om die kake. daar is egter aanduidings dat van die fossiele skilpaaie wel tande gehad het. alle ander reptiele het tande wat vervang kan word wanneer hulle uitval. \nhierdie tande kan in holtes in die been le soos by die krokodille (tekodont), bo-op die been vasgeheg wees soos by die meeste akkedisse (akrodont), of op 'n riffie aan die binnekant van die kakebeen vasgeheg wees soos by die meeste slange (pleurodont). by sekere slange is sommige tande tot giftande omvorm.\n\n\n== sintuie ==\nbaie reptiele het goed ontwikkelde o\u00eb waarmee hulle meestal egter slegs beweging kan waarneem. benewens die gewone ooglede het baie reptiele 'n derde, deursigtige vlies, bekend as 'n knipvlies, onder die ooglede wat die oog van voor na agter toemaak. slange het geen beweeglike ooglede nie. \ndie sogenaamde derde oog in die middel van die skedel van sommige akkedisse en die brugakkedis is \u0149 uitgroeisel van die epifise ('n uitgroeisel van die brein), waarvan die funksie nog onbekend is, alle reptiele, behalwe die slange, het eenvoudige ore. slange kan nie hoor nie, maar is gevoelig vir trillings in die grond. die beentjies wat vir die opneem van die trillings verantwoordelik is, is in werklikheid gewysigde oorbeentjies. \ndie reuksintuie van slange en akkedisse is in die vorm van die jacobson-orgaan, wat in die verhemelte gele\u00eb is. wanneer die diere hul tong uitsteek, vang hulle klein reukdeeltjies op wat teen die jacobson-orgaan gedruk word om te \"ruik\". ratelslange en 'n paar ander slange het spesiale sensoriese orgaantjies wat in klein holtes voor aan die kop gele\u00eb is. dit is geweldig sensitief vir hitte en die slange kan hulle (warmbloedige) prooi daarmee opspoor.\n\n\n== voortplanting ==\ndie embrio's van alle reptiele ondergaan hul ontwikkeling in eiers, wat of dadelik na bevrugting gel\u00ea word, 61 'n tyd lank in die liggaam van die wyfie gehou word. wanneer die eiers in die liggaam gehou word tot die kleintjies uitbroei, staan die toestand bekend as ovoviviparie. die normale toestand waarby eiers gel\u00ea word, staan bekend as oviparie. \n'n belangrike eienskap wat reptieleiers van die eiers van amfibie\u00eb onderskei, is die aanwesigheid van die amnionmembraan, \u0149 vlies rondom die embrio. bevrugting by reptiele is inwendig en die manlike reptiele het meestal spesiale organe waarmee die sperms na die wyfies oorgedra word.\n\n\n== indeling ==\ndie oudste groep reptiele is die subklas anapsida, waarvan die lede geen temporale vensters (slaapvensters) in die skedel het nie. die uitgestorwe ordes cotylosauria en mesosauria en die skilpaaie (orde chelonia of testudines) word onder hierdie subklas geklassifiseer. die subklas lepidosauria word gekenmerk deur 2 temporale vensters in die skedel en 'n paar ander kenmerke van die skelet. \nonder hierdie subklas word die uitgestorwe orde eosuchia, die tuatara (orde rhynchocephalia) en die slange en akkedisse (subordes serpentes en sauria van die orde squamata) geklassifiseer. die krokodille (orde crocodilia) is die enigste oorlewende orde wat onder die subklas (archosauria) (ook 2 temporale vensters) geklassifiseer word; van die subklas synapsida (1 temporale venster) is daar geen lewende verteenwoordigers nie.\n\n\n== sien ook ==\nlys van reptiele\n\n\n== verwysings ==\n\n\n== bronne ==\nw\u00eareldspektrum, 1982, isbn 0908409656, volume 24, bl. 13\n\n\n== eksterne skakels ==\nreptile atlas of southern africa"